GEEN reën nie, maar dit bly koud. Op die Matroosberge by Ceres en die Hottentots- Holland-berge by Somerset-Wes het sneeu gelê. ’n Video is ook versprei van hoe dit op Tafelberg sneeu. Bibberweer het die Wes-Kaap, Oos-Kaap en Noord-Kaap beet en dit gaan nie gou warmer word nie. Gisteroggend het Sutherland behoorlik geklappertand toe die kwik tot -14 ºC gedaal het. Een boer sê dit was die naweek so koud dat die diesel in hul lorries gevries het. “Ons gooi kookwater op die dieselpomp en die filter, maar dit help nie veel nie,” sê hy. Die Suid-Afrikaanse weerburo voorspel steeds vir Sutherland môre- en Donderdagoggend onderskeidelik -7 en -5 ºC. Vanoggend het die kwik in Langebaan aan die Weskus sowel as op Malmesbury tot -1 ºC gesak. Die weerburo voorspel dit sal môreoggend in Langebaan 6 ºC, in Malmesbury 4 ºC en in die Paarl 8 ºC wees, met 11 ºC in Kaapstad, 10 ºC in Hermanus, 6 ºC in Grabouw. Vir Mosselbaai is 9 ºC voorspel, 6 ºC vir George en 4 ºC vir Worcester. Donderdag word min of meer dieselfde temperature verwag en teen die naweek gaan dit glo nie veel warmer wees nie. Al het dit Saterdagaand en Sondagoggend in groot dele van die Wes-Kaap ge­reën, bly die vlakke van provinsiale damme kritiek. Op 29 Mei was die damme in die Wes-Kaap gemiddeld 17,6% vol en damme staan tans op 25.1%. In 2016 was dit in dié tyd 46% vol. Anton Bredell, Wes-Kaapse minister van plaaslike regering, omgewingsake en ontwikkelingsbeplanning, sê die droogte bly ’n ernstige probleem. “Ons het in sommige dele tot 50 mm reën gehad en ons hoop dat die sneeu ook sal help om damme ’n bietjie voller te maak.” Hy sê hy hoop dat die damvlakke teen Oktober 75% sal wees. Die weerburo voorspel eers weer vir die einde van volgende week ligte reën.