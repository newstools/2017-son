SY WAS agt maande swanger toe die Suid-Afrikaanse Polisiediens (SAPD) haar “soos ’n hond” op straat uit sy polisiewoning gegooi het. Dít was net sodat ’n brigadier “haastig” in haar plek kon intrek. Sers. Natasha Volmink (41) is in April deur die SAPD beveel sy, haar man en vier kinders moet uit haar polisiewoning langs die Milnerton-polisiestasie verkas, want hulle wou dit glo in polisiekantore omskep. ’n Bron in die polisie het Son op Sondag dié week laat weet Volmink is onnodig op straat gesit, want die huis is aan ’n brigadier gegee wat nou in die huis langs die stasie woon. Die huis is nooit in kantore omskep soos die polisie as rede vir haar onmenswaardige uitsetting aangevoer het nie. Volmink is ook glo uitgesit oor haar agterstallige munisipale rekening. Sy’t voorheen verduidelik die rekening was reeds agterstallig toe sy by die polisiewoning getrek het. Son op Sondag is ook dié week ingelig ’n swart polisiebeampte bly steeds in een van die ander huise langs die polisiestasie. Dít volg nadat sy en Volmink saam-saam uitsettings­bevele ontvang het. Polisiebeamptes gis nou onderlangs dat dit ’n rasseding is, want net die bruin vrou is uitgesit en die polisiehuise is aan swart polisiebeamptes gegee. Son op Sondag het Volmink toe gekontak om te hoor hoe dit met haar gaan nadat die polisiediens haar met behulp van ’n balju van die hof uitgeskop het. “Weens daai stres het ek vroeg geboorte gegee. Ek moes op 24 Mei geboorte gee, maar toe kom die kind op 8 Mei,” sê Volmink. Sy sê sy woon nou met haar man en vyf kinders by haar broer in Milnerton. “Maar dit is net tot Desember, dan moet ons alweer trek, want my broer het die huis net tot dan.” Die polisievrou, wat al 14 jaar in die SAPD is en nou al 4 jaar by die Milnerton-stasie werk, sê sy het – nadat hulle deur die balju uitgesit is – ’n blyplek in Atlantis gehuur. “Daar het ons vir ’n rukkie in een vertrek in iemand se huis gewoon. Dit was baie beknop. “Toe trek ons Eersterivier toe – by ’n half afgebrande huis in wat iemand vir ons net reggeruk het vir tydelike verblyf.” Sy sê sy begin ná haar kraamverlof weer in Oktober werk, maar weet nie hoe die ontvangs by die stasie sal wees nie. “Want daar word baie van my gepraat,” verduidelik Volmink. Sy noem dat sy nie weet of dit ’n rasseding is nie, maar dat sy “vinnig uitgesit is en dat die swart vrou steeds in haar huis woon”. Lt. kol. Andrè Traut, provinsiale polisiewoordvoerder, sê: “Die gebruik van polisie-akkommodasie is ’n interne aangeleentheid wat nie in die openbare domein bespreek word nie.”