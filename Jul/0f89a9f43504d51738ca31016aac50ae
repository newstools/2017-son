N&Aacute; DIE troue se geluk het die Adams-familie &rsquo;n lelike ongeluk te&euml;gekom. Die familie van die 53-jarige Stephen Adams van Hermon het gedink hy het geval en beswyk. Maar die nadoodse ondersoek wys hy is erg aangerand en is dood weens sy beserings.Nou duik daar meer vrae op oor sy dood en die treurige diens van die polisie. Stephen is laas Saterdag begrawe nadat hy langs &rsquo;n troue se onthaalsaal in &rsquo;n poel yskoue water gevind is. Dit was op 8 Julie so koud en nat dat Stephen in die poel water half verkluim het.Die volgende oggend is hy deur twee pendelaars op die Hermon-treinstasie in die water gevind. Hulle het die polisie ontbied.Die troue se onthaal was by die Stasie-onthaalsentrum, reg langs die Hermon-treinstasie.Stephen het laat gekom vir die troue van sy suster, Louisa &shy;Theunissen (65), se dogter. &ldquo;Maar toe hy daar kom, was hy heel gelukkig en het met almal gegrap,&rdquo; s&ecirc; Theunissen. Stephen was laaste by die onthaal en is laaste huis toe ook, s&ecirc; &shy;sy.&ldquo;Die volgende oggend het die polisie hier gestop met my broer agter in die bakkie. Hy was bewusteloos, half verkluim en sopnat.&rdquo; Die polisie het hom in die yskoue water langs die onthaalsaal en tussen die spoorlyne gevind.Sy vertel die polisie het hom net by &ldquo;sy huis gaan plak&rdquo;. Sy s&ecirc;: &ldquo;Hulle het nie eens foto&rsquo;s van hom gevat toe hy bewusteloos by die treinstasie gel&ecirc; het nie.&rdquo; Eddy Adams s&ecirc; die polisie het sy broer soos &ldquo;&rsquo;n dronkie hanteer&rdquo;. Theunissen vertel hul broer het sowat R800 op hom gehad wat van hom gesteel is. Sy s&ecirc; hulle het onmiddellik die ambulans gebel. Carol Adams, sy skoonsuster, s&ecirc; hulle het Stephen eers na die Paarl-hospitaal geneem.&ldquo;Toe ek daar kom, was hy baie koud en hulle het hom probeer stabiliseer, anders sou sy hart gaan staan,&rdquo; s&ecirc; Eddy.Stephen se derms het toe reeds nie meer gefunksioneer nie. Hy is toe die Maandagoggend na Tygerberg-hospitaal oorgeplaas. &ldquo;Sy hart was baie swak, sy niere en derms het seergekry.&rdquo;Sy maag was ook geswel. &ldquo;Ons was die Woensdag by hom by die hospitaal en dinge het nie goed gelyk nie. Ons was net by die huis vanaf die hospitaal toe ons die oproep kry dat hy afgesterf het. &ldquo;Die dokters het ons ges&ecirc; dat hy aangerand is en oorlede is aan sy beserings.&rdquo;Die dokters het hulle ingelig dat sy lewer op drie &shy;plekke geskeur is.&ldquo;Hulle het ges&ecirc; dat dit lyk asof sy aanvallers op hom gespring het en hom van alle kante getrap en geskop het.&rdquo; Theunissen s&ecirc; haar broer het nie verdien om so wreed te sterf nie.&ldquo;Hy was my steunpilaar. Hy was &rsquo;n goeie mens wat sy laaste vir sy medemens sou gee,&rdquo; s&ecirc; sy.Maar die familie sit nou met talle vrae rondom sy dood en hulle s&ecirc; die &shy;Riebeek-Wes-polisiestasie help glad nie. Dit is al weke n&aacute; Stephen se dood en die familie s&ecirc; die polisie was nog nooit daar om &rsquo;n verklaring te vat of hulle in te lig oor die ondersoek na sy dood nie. OJ Sojanja, die opsigter by die saal waar Stephen gevind is, s&ecirc; die polisie was nog nooit eens by hom om &rsquo;n verklaring te vat nie.Kapt. FC van Wyk, &rsquo;n provinsiale polisiewoordvoerder, s&ecirc; die polisie het die ambulans ontbied nadat hulle Adams onder &rsquo;n brug by die Hermon-stasie gekry het. &ldquo;Die slagoffer is toe na die Paarl-hospitaal geneem. &rsquo;n Ondersoek is op 12 Julie by Riebeek-Wes-polisie geopen toe die slagoffer by die Tygerberg-hospitaal dood is. &ldquo;Die nadoodse verslag vanaf die Tygerberg-hospitaal is uitstaande. Die ondersoek gaan voort,&rdquo; s&ecirc; kapt. Van Wyk.&ldquo;Geen ooggetuies in Hermon het enige voorval daardie nag gesien waarby die slagoffer betrokke was nie. Die kantoor kan ook bevestig dat die stasiebevelvoerder daardie aand van die troue gewerk het. &ldquo;Hy het &rsquo;n klagte naby Hermon-stasie teen 23:30 bygewoon waar een van die familielede in hegtenis geneem is vir dronkenskap.&ldquo;Enigeen met inligting oor die Adams-voorval kan die ondersoekbeampte, speurkonst. Diedericks, by 022 461 8100 kontak.&rdquo;