DAVID “Oompie” ­Cupido het Vrydag ­belowe uitbetalings gaan baie gou gebeur, maar sê in dieselfde asem van die beleggers maak ­dinge vir hulself ­moeilik. Daar word beweer ­Oompie, ook ’n pastoor, bestuur ’n Ponzi-skema met die geld van duisende ­mense van die plaas­­- ge­meen­skap­pe van Worces­ter, De Doorns en Touws­rivier. Mense van reg oor die land het egter belê. Die Valke ondersoek tans die saak. Oompie het ná maande sy stilte verbreek en eksklusief met Son gepraat. Volgens van die beleggers is hulle op vir Oompie se “liegstories” en dat hy nooit persoonlik met hulle praat nie, maar net deur sosiale media. Oompie sê hy het sy redes hoekom hy verkies om nie persoonlik oor die uitbetalings te praat nie. “Ek wou net mense se finansiële lewe verbeter. “Ek het nie verwag dat mense in my sou glo nie, maar hulle het. “Op die oomblik gaan dinge baie beter as tevore. Ons benodig stilte sodat ons vorentoe kan gaan.” Volgens Oompie is dit net lawyers en konsultante wat weet wat die volgende ­stappe gaan wees. “’n Paar maande gelede het ons die mense vertel dat ons ’n nuwe rekening by Nedbank oopgemaak kon kry. Maar toe het dit uitgelek en die bank maak toe die rekening toe. So, mense maak eintlik blokke vir hulself.” Hy voeg by hy het tevore te veel vertroue in mense geplaas, maar nou maak hy net seker sy familie is veilig. “Toe hulle op my huis skiet, was iemand wat ons ge-trust het ook betrokke. “Die mense wat buite my huis staan, het self besluit om guards te wees. “Ek het hulle nie gevra nie en hulle het nie guns soos die skieters daai aand gehad het nie.” Oompie sê sy vrou, Febe, wat tydens die skietvoorval in die been geskiet is, doen beter, maar sê die bullet is steeds in haar been. Hy sê sy hele familie is steeds getraumatiseer. “My meisiekind was eers ’n topstudent, maar nou het haar punte gedaal. So, ons veiligheid is nog ’n rede hoekom ons verkies om ­dinge in die stilte klaar te maak. Ons is besig om alles bymekaar te kry en ek maak voorbereiding vir uitbetalings,” het Oompie bevestig.