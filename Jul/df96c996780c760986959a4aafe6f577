SPRINGBOK. – Een van die oudste meubelwinkels in Suid-Afrika het op Madiba-dag na ’n behoeftige gesin uitgereik. Ondanks dié uitreiking sit die werklose paartjie nog met ’n allemintige rekening van die Nama Khoi-munisipaliteit. Die Lewis Stores-tak in Springbok, waar Rosina Cloete die bestuurder is, het Dinsdag ’n splinternuwe dubbelbed aan ’n werklose gesin in Bergsig geskenk. Dit was die tak se bydrae tot die 67-minute-veldtog van Nelson Mandela, om ’n verskil in iemand se lewe te maak. Volgens Cloete het Beulah Christiaan van die plaaslike provinsiale verkeersdepartement met die voorstel gekom om ’n erg behoeftige paar in dié woonbuurt te help. Cloete het gesê: “Toe ek hiervan hoor, het ek onmiddellik my seniors betrek en binne ’n kort tydperk was alles ge­reël en kon ons die bed aan die gesin afstaan. “Dit is deel van ons sosiale verantwoordelikheid en ’n bewys dat ons nie net klante wil werf nie.” Die werklose paar het twee skoolgaande kindertjies. Hulle leef onder haglike omstandighede in ’n eenvertrek-Hop-huisie. Hier moet hulle alles doen, sonder die nodige privaatheid. Volgens die pa, Tatie Engelbrecht (38), is hy al lank werkloos en gaan dit maar sukkel-sukkel. Behalwe dit het die plaaslike munisipaliteit hul krag afgesny weens skuld van sowat R51 000. “Ons kan dit nie afbetaal nie, want ons het nie die geld daarvoor nie. Ek is egter bly dat die Here op so ’n manier vir ons kom help het. “En baie, baie dankie,LewisStores,” sê hy. Sy lewensmaat, Amanda Julie (38), was self ook byna sprakeloos oor die wonder­like gebaar. Sy was nietemin baie bly omdat sy só lank gewag het vir so ’n gepaste geskenk op Madiba-dag. By dieselfde geleentheid het die gesin ook ’n stewige kospakkie en warm kombers ontvang – dit was van die departemente van vervoer, veiligheid en skakeling en minerale hulpbronne. Volgens Thapelo Sekia van die departement van vervoer, veiligheid en skakeling gaan hulle ook binnekort toesien dat R140 aan Engelbrecht besorg word sodat hy sy nuwe ID-dokument kan bekom.