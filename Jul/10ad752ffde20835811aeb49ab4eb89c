DIE Nelson Mandelabaai-munisipaliteit word vandag een van die eerste metro’s wat op die Municipal Standard Chart of Accounts (MSCOA)-stelsel begin werk. Die nasionale regering het dié gevorderde rekeningstelsel in plek gestel en alle munisipaliteite moet die skuif daarna maak. Athol Trollip, die Baaise burgemeester, het gister in ’n verklaring gesê die stelsel sal bydra tot die uitroei van korrupsie en bedrog. “Die koalisieregering is verbind daartoe om van die Metro ’n goed bestuurde stad te maak – ’n stad waarin inwoners die regering kan vertrou. “MSCOA is een van die eerste stappe om finansiële bestuur en boekhouding te verbeter. “Ek het dus aangedring op ’n foutlose MSCOA-implementering wat aan alle spertye voldoen het,” lui die verklaring. Trollip sê dit kon vermag word weens die harde werk van twee burgemeesterskomiteelede, Retief Odendaal (begroting en tesourie) en Dean Biddulph (korporatiewe dienste). Volgens die mayor het Nelson Mandelabaai in dié verband die standaard vir ander metro’s gestel. Toetstransaksies is voorverlede week met nasionale tesourie gedoen en dit het glo foutloos verloop. Trollip sê dit wys die Metro se MSCOA-implementering is in lyn met dit wat deur nasionale tesourie voorgeskryf is. MSCOA het ten doel om verantwoording en deursigtigheid binne die regering te verseker. Dit het wet geword nadat die MSCOA-plan in 2014 in die Staatskoerant verskyn het. “Dit het massiewe interne data-verskuiwing geverg en alle rekeningkundige stelsels moet oorgedoen word. “Die regering wil sien dat ons munisipaliteit voorloop en ’n voorbeeld wees wanneer dit by die uitroei van korrupsie, en finansiële bestuur van wêreldgehalte kom,” aldus Trollip.