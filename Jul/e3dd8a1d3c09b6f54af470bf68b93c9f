DIE polisie is steeds op soek na ’n taxidrywer wat heel waarskynlik verantwoordelik is vir ’n jong man se dood gisteroggend. Kol. Priscilla Naidu, ’n polisiewoordvoerder, sê die ongeluk het 01:45 gebeur in Brickmakerskloofstraat in Millpark. “’n Toyota Quantum-taxi se drywer het volgens polisie-inligting beheer verloor oor die voertuig en gerol. “’n Man met ’n geskatte ouderdom van 25 jaar is dood op die toneel en die taxi- drywer het weggehardloop. Hy is nog nie gearresteer nie,” sê Naidu. Brenhan Metune, distrikshoof van die Metro se nooddienste, bevestig die sterfte. Hy sê egter die taxi het in ’n lamppaal vasgejaag.