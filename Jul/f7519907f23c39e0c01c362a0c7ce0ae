IN DIESELFDE week dat die ­nasionale adjunk-minister van polisie, Bongani Mkongi, die Cluster Operational Command Centre (Cocc) van die Mountweg-polisiëringsgroep in die Baai amptelik ge-launch het, is drie mense dood in twee afsonderlike bendeverwante voorvalle in die Baaise Northerns. Lt.genl. Liziwe Ntshinga het met die launch gesê die sentrum is aanvanklik op die been gebring sodat doeltreffender met bendegeweld ge-deal kan word. Mkongi het by die launch gesê die Cocc is ’n punt waar intelligensiegedrewe misdaadvoorkoming en operasies op alle vlakke geïnisieer, gekoördineer en gemonitor word. In die jongste bendeverwante voorval is twee gangsters wat lid was van die Upstand Dogs, Donderdag in ’n wit Volkswagen Polo doodgeskiet. Die oorledenes was Hillerion Jacobs en Dane Oosthuizen (27). Die voorval het omstreeks 20:00 op die hoek van Standford- en Gailweg in Gelvandale plaasgevind. Volgens kol. Priscilla Naidu, ’n polisiewoordvoerder, was Jacobs en Oosthuizen op pad huis toe nadat hulle ’n skoolfunksie bygewoon het. Sy sê ’n onbekende voertuig het die twee mans egter agtervolg. Naidu sê soos Jacobs probeer het om ’n U-turn te maak, het die voertuig langs die Polo opgetrek en is daar uit die onbekende voertuig op Jacobs en Oosthuizen losgebrand. Jacobs – die eienaar van die Polo – en Oosthuizen het veelvuldige skietwonde opgedoen. Hulle het aan hul skietwonde beswyk. Sy sê twee moorddossiere is aangelê. Volgens Naidu ondersoek die provinsiale bendetaakspan die voorval. Maandagaand is Jassen Valentine (19) doodgeskiet terwyl hy en ’n vriend op die hoek van Leith- en Baadjiesstraat in Helenvale onder ’n lamppaal gesit het. Sy vriend is in die voorval gewond. Hy is na bewering in Fitchardstraat deur die bene geskiet. Naidu kon nie die laasgenoemde voorval bevestig nie.