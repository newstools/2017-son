VIER leeus is moontlik in die omgewing van Matsulu in Mpumalanga op vrye voet. Die leeus het glo uit die Kruger Nasionale Park ontsnap. News24 berig dit was gister vir Sanparke onmoontlik om te bepaal presies waar die leeus hulle bevind. William Mabasa, ’n woordvoerder van Sanparke, het gesê: “Ons is nie heeltemal seker waar die leeus is nie, maar sodra ons bewyse het, sal ons dit bekend maak.” Mabasa het verduidelik die leeus is Sondagaand in die Matsulu-omgewing gesien. Sanparke-veldwagters en die Mpumalanga-toerisme-en-parke-agentskap (MTPA) is saam besig om na die leeus te soek. Boere en plaaslike gemeenskappe word gewaarsku om Sanparke onmiddellik te kontak as hulle die diere sien. Dit kan aangemeld word by 08600 10111, 076 801 9679 of 013 735 0197. In Mei het vyf leeus uit die Krugerpark onstnap. Mabasa sê daar is nog nie sekerheid of dit van dieselfde leeus is wat ontsnap het nie. Die vyf manlike leeus is toe moontlik deur ’n groter groep leeus uit die park gedwing. Hulle is later suksesvol gevang en diep binne die Krugerpark hervestig.