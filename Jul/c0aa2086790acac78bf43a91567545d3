ANWAR Jacobs (39) het gister in die Strand-landdroshof verskyn op ’n aanklag van die besit van perlemoen. Hy is Sondag deur lede van die polisie en amptenare van die departement van mariene- en kusbestuur in Broadlandsweg in die Strand vasgetrek. Sy arrestasie het gevolg ná ’n wilde jaagtog deur die strate van Gordonsbaai en die Strand. Daar is ook ’n skoot op die voertuig geskiet. Jacobs het in ’n Toyota Rav4 gery toe die polisie hom agtervolg het. Sers. Noloyiso Rwexana, ’n polisiewoordvoerder, sê die waarde van die gekonfiskeerde perly beloop R320 000. Jacobs is tydens sy hofverskyning nie gevra om te pleit nie en borgtog van R10 000 is aan hom toegestaan. Die perlemoen kom glo vanuit die Overberg-streek.