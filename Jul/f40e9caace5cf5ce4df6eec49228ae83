NADAT hulle met lang gewere gedreig is om hul huurwoonstelle te ­verlaat, het die hel losgebreek. Sowat 300 inwoners van die Steen Villa-flêtse in Steenberg wat aan Sohco, ’n eiendomsontwikkelaar, ­behoort, het gister geweier om hul plekke te ontruim. Tyres is gebrand en paaie moes gesluit word. Die polisie het rubberkoeëls geskiet om die oproerige betogers te bedaar. Die huurders het Son meegedeel hul verset handel daaroor dat hulle nie huurgeld kan bekostig nie. Die inwoners beweer hulle is om die bos gelei toe aan hulle gesê is dat die flêtse deel is van ’n laekoste-behuisingsprojek. Die inwoners het omtrent gal gebraak toe die balju met ’n taktiese-reaksiespan voor hul deure opdaag. ’n Getraumatiseerde ­Eunice Trompetter (69) ­vertel haar maag het begin werk toe sy twee mans voor haar deur sien staan met twee “lang guns”. Trompetter sê: “Die sheriff het vir my gesê ek moet my besittings oppak oor ek weet ek is ge-evict. “Ek het toe geweier om dit te pak en hulle het gesê hulle sal dan self my goed pak.” Sy sê hulle het sommer haar deur gesluit toe hulle haar besittings uitgedra het. Volgens Trompetter het die balju vir haar gesê die maatskaplike werkers is op bystand ingeval haar kinders in sorg geplaas moet word. Nog ’n inwoner, Edward Brown, sê toe hy uit sy ­wendy-huis trek om by die flêtse in te trek, het hy gedink hy gaan min huur betaal. Volgens Brown het oorsese ­skenkers destyds geld gestuur sodat die flêtse gebou kon word. Hy sê: “Waarheen het daai geld gegaan? Ons kan nie die rent ­betaal wat hulle soek nie. Elke jaar gaan die rent net ál meer op.” Heather Maxwell, ’n uitvoerende beampte van ­Sohco, sê ’n klein groep inwoners het sedert Maart 2016 opgehou om hul huur te betaal. Sy sê: “Ná vele probeerslae om die situasie op te los en dit onsuksesvol was, het ­Sohco met uitsettings begin wat in Maart en Mei 2017 toegestaan is.” Volgens Maxwell is daar net 22 uitsettings vir gister beplan. Sy sê weens die protes is die uitsettings nou tot ’n latere stadium uitgestel. Son is deur die inwoners ingelig dat hul prokureurs tans besig is om te appelleer teen die uitsettingsbevel.