TREINE tussen Kraaifontein en Bellville is gisteroggend gekanselleer en pendelaars moes weer ekstra geld uithaal om taxi’s te vat. Soos altyd het treine ook tussen Retreat en Kaapstad en op die sentrale lyn van Chris Hani af gelol en pendelaars het weer laat by die werk gekom. Pendelaars was veral op die noordelike lyn by Kraaifontein hoogs ontsteld toe treine gekanselleer is. Daniel Hughes, ’n pendelaar, sê hulle moes ander planne maak met vervoer. “Dit gebeur gereeld en ons kan nie bekostig om treingeld én taxigeld te betaal nie,” het Hughes ontsteld gesê. Hy sê in die verlede het Metrorail vir vervoer gereël as die treine gekanselleer is en jy ’n treinkaartjie het. “Die base van Metrorail kry vol salarisse en geniet hul lewens. “Hulle gee nie om nie, solank hulle hul geld kry. “Ons is moeg daarvoor om so te sukkel.” ’n Woordvoerder van Metrorail, Riana Scott, sê die probleme op die noordelike lyn is veroorsaak deur ’n vragtrein van Transnet by die Brackenfell-stasie waar ’n pantograaf probleme veroorsaak het. “Dit het veroorsaak dat treine tussen Bellville en Kraaifontein nie kon ry nie,” het Scott aan Son verduidelik.Vanoggend is treine tussen Strand en Eersterivier weer gekanselleer en sal pendelaars ekstra geld moet uithaal, dit is weens 'n pantograaf probleem by Eersterivier-stasie.