LADISMITH. – ’n Forensiese verslag waarin die tydperk 2011 tot 2016 ondersoek word, is laas week hier ter tafel gelê. Luidens dié verslag was daar finansiële ongerymdhede, bedrog en korrupsie in die vorige administrasie. In die verslag word aanbeveel dat stappe teen amptenare gedoen word. Verskeie klagte, wat kan wissel van dissiplinêre verhore tot strafregtelike vervolging, staar sommige amptenare in die gesig. Die forensiese verslag oor die vorige raad en administrasie is deur die burgemeesterskomitee versoek. Die versoek vir ’n forensiese ondersoek is begin Januarie gerig, etlike maande nadat die nuwe raad ingestel is. ’n Bedrag van ongeveer R14 miljoen word genoem wat glo onwettig aan vyf diensverskaffers betaal is. Volgens die kantoor van Anton Bredell, Wes-Kaapse minister van plaaslike regering, is die ondersoek gedoen na vyf diensverskaffers. Bredell het gesê daar is afgewyk van wetlike prosedures by die aanstelling van diensverskaffers. Die Kannaland-munisipaliteit se elektrisiteit was in Februarie 2016 amper afgesny oor skuld van R12,7 miljoen aan Eskom.