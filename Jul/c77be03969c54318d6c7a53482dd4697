DIE Kaapse provinsiale verkeersdiens het Vrydag en Saterdag 2 083 voertuie voorgekeer en 1 673 bestuurders se alkoholvlakke getoets. Die hoogste lesing onder die 17 mense wat in hegtenis geneem is, was 1,96 mg/1 000 ml, in ­George, sê Kenny Africa, die Wes-Kaapse verkeershoof, in ’n verklaring. Daar is ook twee voetgangers in Oudtshoorn en twee in Vredendal in hegtenis geneem wat onder die invloed van alkohol was. Twee mense in Worcester het vervalste dokumente gehad Altesame 178 boetes ter waarde van R223 950 is uitgereik en 85 mense is vervolg nadat hulle vinniger as die spoedgrens gery het. Die hoogste hiervan is iemand wat naby Beaufort-Wes 157 km/h in ’n 120 km/h-sone gejaag het. Nog iemand is teen 144 km/h in ’n 100 km/h-sone vasgetrek. Vier mense is in botsings dood: Een voetganger in Silverstream, ’n bestuurder op die R27 naby Ganzekraal, ’n ­bestuurder by Plettenbergbaai en nog een op Sir Lowryspas. – Netwerk24