BESONDERHEDE oor die ­toekoms van die ­Patriotic Alliance (PA) in die koalisie-regering van die Nelson Mandelabaai-metro sal binnekort ­bekend wees. Dit is die bevestiging wat Athol Trollip, Baaise burgemeester, gister aan Son gegee het. Die metro word sedert die afloop van die munisipale verkiesing in Augustus 2016 geregeer deur ’n koalisie bestaande uit die DA, UDM, Cope en ACDP. Mongameli ­Bobani, die UDM-leier in die Metro, is tot onderburgemeester verkies. Die mayor en Bobani stamp egter reeds maande lank kop en die DA dring al geruime tyd daarop aan dat die UDM Bobani verwyder. Dit het verlede maand aan die lig gekom dat Trollip die PA tot die koalisie gaan voeg en die party se raadslid, Marlon ­Daniels, in sy burgemeesterskomitee wil aanstel. Hy het Mmusi Maimane, die nasionale DA-leier, en James Selfe, die DA se ­federale voorsitter, per brief hiervan ingelig. Trollip het geskryf Daniels het die koalisie-ooreenkoms namens die PA onderteken. Dit was nadat samesprekings met die party se nasionale leier, Gayton McKenzie, en ­Williams gevoer is. Die mayor het Maimane en Selfe gevra om die DA se ander koalisievennote hieroor in te lig. Leanne ­Williams, die PA se nasionale voorsitter, het vroeër gesê die party het sekere ononderhandelbare demands. Eerstens dring die party daarop aan Daniels moet ­Bobani as onderburgemeester vervang. Tweedens eis die PA Daniels moet oorneem as burgemeesterskomiteelid vir veiligheid en sekuriteit. Die DA se John Best diens op die oomblik in dié pos. Trollip het gister gesê: “Die mederegeringsooreenkoms is ’n nasionale ooreenkoms en gevolglik moet ons die ander ­koalisiepartye inlig oor die PA wat aansluit. “Daar is egter steeds uitstaande kwessies aangaande die UDM-verteenwoordiger, raadslid Bobani, wat ­onopgelos bly.” Volgens Trollip vertraag dié kwessies die amptelike aankondiging van die PA as ’n ­koalisievennoot. “Ons verwag egter dat die ooreenkomste binnekort afgehandel en geformaliseer sal word.” Daniels het bevestig ’n ooreenkoms is aangegaan en die PA is te vinde vir onderhandelings wat voorlê. “Ons is in die pylvak van die onderhandelings en is amper by die einde van die wedloop – daar is werklik nie veel meer om oor te onderhandel nie. “Ons demands is op die tafel en dit bly onveranderd. “As dinge wel nie uitwerk nie, sal ons blad skud en dankie sê vir die pad wat ons saamgeloop het,” het hy gesê.