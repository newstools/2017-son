OUDTSHOORN. – ’n Man van De Rust wat van verkragting aangekla is, is vry nadat sy ontslag-aansoek in die streekhof suksesvol was. Cornelius Jansen (36) van De Rust is daarvan aangekla dat hy ’n 51-jarige vrou in sy huis verkrag het. Volgens hom het hulle met haar toestemming gemeenskap gehad nadat hulle saam gedrink het. Weersprekings Die vrou het dit ontken en getuig dat Jansen ’n mes teen haar keel gedruk en haar verkrag het. Streeklanddros L.A. Wilkens het opgemerk dat hy nie kan verstaan hoe ’n vrou nadat sy na bewering verkrag is, nog saam met die beskuldigde drink nie. Die hof het bevind dat die staat nie ’n prima facie-saak uitgemaak het nie weens talle wesenlike weersprekings, onwaarskynlikhede en onbetroubaarheid in die klaagster se weergawe en Jansen vrygespreek.