NOG ’n man is Saterdagoggend in Bonteheuwel doodgeskiet. Kurt Carelse (37), alias Nigga, is omstreeks 02:40 in Firethornstraat in die kop geskiet terwyl hy buite gerook het. Lt.kol. Andrè Traut, ’n polisiewoordvoerder, het die voorval bevestig. Carelse is in ’n ambulans op pad hospitaal toe dood en het glo een van sy killers geïdentifiseer voordat hy dood is. Dis glo dieselfde Junky Funky gangster wat saam met Kamrudeen Seals (42) was toe hy verlede week in sy grys BMW doodgeskiet is. Seals is verskeie keer in die gesig geskiet en sy girlfriend (25) is gewond. ’n Vermeende Hard Livings gangster het glo vroeër die dag goed uit Seals se BMW gesteel. Hy het die aand met ’n vriend en sy girlfriend na die gangster se huis in Yellowwoodstraat gegaan om sy goed te gaan haal. Seals en sy girlfriend het in die motor gewag, terwyl die vriend die goed gaan haal het. Dís toe hulle geskiet is. Die vriend het weggehardloop. Volgens ’n bron is ’n 16-jarige seun ook dié middag uit dieselfde grys BMW geskiet. Kapt. FC van Wyk, ’n polisiewoordvoerder, het die voorval bevestig waarin die 16-jarige in ’n drive-by shooting uit ’n BMW gewond is. Niemand is vir die skietery gearresteer nie. Mense met inligting kan die polisie se tolvrye misdaadnommer by 08600 10111 skakel.