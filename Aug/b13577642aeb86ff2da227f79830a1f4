NQABA Bhanga, die ­DA-leier in die Oos-Kaap, is nie te beïndruk met Mongameli Bobani, die Nelson Mandelabaai-munisipaliteit se onderburgemeester, nie. Bhanga het gereageer op die uitlatings van Bobani, wat beweer dat die uitsettingsbevele in Wells Estate in Junie vanjaar “fishy” is. Bobani het die mense van Wells Estate besoek nadat hulle glo verskeie kere tevergeefs die aandag van die burgemeester, Athol ­Trollip, probeer kry het. Dinsdag het inwoners wat uitgesit is en hul shacks verloor het, aan ­Bobani verduidelik hoe moeilik die lewe is. Voorkom Bobani het volgens ­Bhan­ga die leiers van die Nelson Mandelabaai se koalisie­regering versteur deur die aanmerkings wat gemaak is. “Ons glo dat elke moont­like maatskaplike en wet­like pad gevolg is om die onwettige grondbesetting te voorkom. Ons is deur die Metro-inwoners die mandaat gegee om ­politieke leierskap en basiese dienste te bied. “Dít kan net gedoen word op ’n wetsgehoorsame manier en ons is toegewy daaraan om die landswette te gehoorsaam in alle aspekte,” sê Bhanga, wat ook die mayco-lid vir menslike ­nedersettings is. Bhanga meen dis onverantwoordelik van ­Bobani om inwoners op te sweep wat onlangs deur die balju uitgesit is omdat hulle onwettige strukture opgerig het. Baklei “Bobani se gedrag is kommerwekkend weens die gewelddadige aard van die onlangse betogings. “Ek dink wat hy (Bobani) doen, is verkeerd, want dit laat mense baklei. Daar is reëls en regulasies wat gevolg moet word met uitsettings, wat deur die hof beveel word.” Hy sê die grond wat ses maande onwettig beset word, behoort aan die mense wat al 20 jaar en langer wag vir huise.