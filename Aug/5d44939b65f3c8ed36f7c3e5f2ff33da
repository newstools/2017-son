DIE ou wat daarvan aangekla word dat hy ’n vyfjarige meisie verkrag het, is so hard gemoer dat hy nie die landdros kon hoor nie. Die 49-jarige man van Tafelsig mag nie genoem word voordat hy pleit nie. Hy het gister met ’n blouoog en geswelde gesig in ’n stampvol hof vier in Mitchells Plain verskyn. Die man, ’n familievriend van die victim, het na bewering die meisietjie Sondag naby die Kapteinsklip-stasie verkrag. Die dapper poppie het agterna self haar verkragter uitgewys. Die meisie se sewe maande swanger mammie en ouma was gister so siek dat hulle nie die hofsaak kon bywoon nie. Toe die ou in die beskuldigdebank klim, het mense in die openbare galery omtrent hul twee sent in die bord gegooi. “Daai is hy ja, die ou gemors, ons hoop hulle het hom sommer lekker verkrag,” het iemand van agter afgesak. Die grys man het in ’n grys-en-rooi top verskyn en onmiddellik begin kla oor hy in die selle aangerand is. Toe die landdros hom vra of hy legal aid wil hê of self wil praat, het hy aangedui dat hy nie kan hoor nie. Volgens hom is hy so erg aangerand dat dit sy gehoor beskadig het. “Jy is nog lucky, hulle moes jou meer gedonner het,” het ’n antie van agter met ’n swaar sug gesê. ’n Vrou (37) wie se 8-jarige dogter ook verlede jaar in Woodlands verkrag is, het ook die 5-jarige se familie kom ondersteun. “Dis belangrik dat familielede van verkragtingslagoffers saamstaan. Dis ’n baie traumatiese ding,” het sy gesê. Aan ander mammies van verkragtingsake het sy gesê dit belangrik is om van dag een af uit te praat. Volgens Shaun Porthern, ’n woordvoerder vir die meisie se familie, sukkel hulle nog om die voorval te verwerk. “Die kind ruk in die aand wanneer sy slaap. “Die ouma en ma hanteer ook nie die situasie so lekker nie.” Joanie Fredericks, die voorsitter van die Mitchells Plain-krisisforum, sê sy is gewalg deur die optrede van die man. “Hy kla dat hy seer is maar wat van daai meisie? “Hulle kom so met hul excuses, maar ons gaan nie toelaat dat hy wegkom nie. Ons soek life sonder parool.” Die saak is tot 30 Augustus uitgestel. Die man word om veiligheidsredes in die Strandfontein-polisieselle aangehou.