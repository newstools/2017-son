VIR die sóveelste keer omhul omstredenheid die aanstelling van Suid-Afrika se volgende krieketafrigter. Op die eerste dag van die vierde toets Vrydag tussen die Proteas en Engeland op Old Trafford het daar gerugte ontstaan dat Ottis Gibson Suid-Afrika se nuwe breier sal word. Dié nuus – eintlik meer die tydsberekening daarvan – is in albei kampe nie juis goed ontvang nie. Russell Domingo, wat hoop op ’n verlenging van sy kontrak, het hom in die Proteas se kleed­kamer bevind. Net langsaan in Engeland se geledere het Gibson sy span se doen en late as boulafrigter dopgehou. Vandat Krieket Suid-Afrika (KSA) in Januarie aangekondig het daar word na ’n ander afrigter gekyk, het die senior spelers hulle ten gunste van Domingo se behoud uitgespreek. Die KSA is egter doodstil oor die gerugte dat Gibson die leisels sal oorneem. Die Engeland en Wallis Krieketraad (ECB) is nie gelukkig oor die gerugte nie en het gesê sy bestuur is nog nie daaroor genader nie. “Ons sal nie na enige versoeke luister alvorens die reeks teen Suid-Afrika voltooi is nie,” lui sy verklaring. Dit dui daarop dat ’n amptelike aankondiging om die aanstelling te bevestig, ná die vierde toets kan volg. Gibson is ’n voormalige bouler vir die Wes-Indiese Eilande wat die Windies van 2010 tot 2014 afgerig het. Met hom as breier het die Windies die T20-Wêreld­beker in 2012 verower. Gibson is bekend in Suid-Afrika waar hy vir Grens, Griekwas en Gauteng gespeel het.