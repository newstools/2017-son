AMANDLA!Awethu! sou die antwoord kom. So weerklink dit vandag moontlik ook in die Rocklands Civic Centre in Mitchells Plain. Die politieke slogans wat 34 jaar gelede uitgebasuin is, vibreer steeds in die saal. Dit is daardie dreunsang wat gehelp het om Suid-Afrika se eie mure van Jerigo in die apartheidsjare te laat val. Wat maal deur oud-ambassadeur Ebrahim Rasool, oudminister Derek Hanekom en dr. Allan Boesak se gedagtes as hulle die beelde van die eertydse UDF-saamtrekke sien? Die slagspreuk destyds was &ldquo;UDF unites, apartheid divides&rdquo;. Wat verdeel en verenig Suid-Afrikaners vandag?Is die power werklik by die people?Onthou jy nog die oud-polisieman Gregory Rockman, wat waves binne die polisiediens veroorsaak het omdat hy hom uitgespreek het oor die polisie-wreedheid van destyds? Dis name soos onder andere Boesak, prof. Jakes Gerwel, aartsbiskop Desmond Tutu, Cheryl Carolus, past. Frank Chikane, Trevor Manuel, Popo Molefe, Sydney Mufamadi en Rasool wat ons verbeelding aangegryp het. Dit is die UDF wat destyds daarin geslaag het om studente, kerk-, werkers- en burgerregtegroepe saam te snoer.Dr. Lionel Louw van Idasvallei se leraarskring werk om diverse groepe byeen te bring. Hy beklemtoon hoe suksesvol die UDF was om geloofsgroepe byeen te bring en die respek wat dit gekweek het.&ldquo;Ek onthou hoe ons een oggend &rsquo;n Christelike begrafnis gehad het vir &rsquo;n slagoffer en die middag &rsquo;n ander een volgens Moslem-praktyk begrawe het.&rdquo;Tydsberekening is alles as jy in die politiek is. Met die tsoenami van #GuptaLeaks en blootlegging van staatskaping is daar al hoe meer stemme wat opgaan vir die herlewing van &rsquo;n massamobiliseringsaksie soortgelyk aan die UDF. Rasool s&ecirc; deur sy World For All Foundation is sy boodskap nie net vir SA nie, maar vir die w&ecirc;reld. Groepe moet deur vreedsame protes druk op die huidige leierskorps plaas. &ldquo;Die Mass Democratic Movement het destyds met kreatiewe idees druk op die regering geplaas. &ldquo;Daar was die Million Signa&shy;tures Campaign-protes tydens die noodtoestand wat mense saamgesnoer het.&rdquo;Rasool &eacute;n Mosiuoa &ldquo;Terror&rdquo; Lekota het beklemtoon hulle predik nie dat die huidige regering omvergewerp moet word soos destyds met die benadering van &ldquo;civil disobedience&rdquo; nie. Lekota meen Suid-Afrikaners moet by die stembus van die &ldquo;skelms&rdquo; ontslae raak en die huidige leiers van die ANC uitgooi. Woordkeuses in enige toespraak word deesdae versigtig opgeweeg. Met die onlangse stemming oor die mosie van wantroue in Zuma het die ANC-leiers die narratief geskep dat opposisiepartye en afvalliges &rsquo;n coup d&rsquo;&eacute;tat beplan en ons land wil laat inplof. Dit is natuurlik onwaar. Wat wel waar is, is dat gewese en huidige aktiviste en politici hulle mobiliseer en in sekere kampe posisioneer vir wanneer Zuma gaan waai. Herdenkings soos hierdie van die UDF is belangrik, want dit herinner Suid-Afrikaners wat vermag kan word as hulle saamstaan en saamwerk. LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onder&shy;werpe waaroor hulle gesels.