DIE ANC gaan tugstappe teen minstens drie van sy LP’s doen wat in die openbaar erken het dat hulle gestem het om van pres. Jacob Zuma ontslae te raak. News24 berig die ANC se nasionale werkkomitee (NWK) het gister op ’n vergadering besluit die betrokke LP’s moet gestraf word omdat hulle saam met die opposisie in verlede week se mosie van wantroue gestem het. Gwede Mantashe, sekretaris-generaal van die ANC, sê die party sal nie ’n heksejag uitvoer nie, maar vir dié wat openlik erken het hulle het teen die party gestem, is dit ’n ander storie. “As ons nie nou stappe doen nie, sal dit die wese van ons organisasie vernietig. “Ons kan nie die uitslag van die stemming as ’n oorwinning beskou nie, want sommige van ons eie het saam met die opposisie gestem.”