VROU-ALLEEN trotseer sy wind en weer in Vrouemaand. Want wanneer ouma Whaylene Horsban van Wesoewer, Calitzdorp, saans kosmaak, sien sy die sterre in die hemel bokant haar kop. Die dakplate van hierdie weduwee se kombuis het in die laaste storm afgewaai en sedertdien is dit ’n gesukkel om die water van bo uit haar kombuis te hou. Haar hokkie op die plaas is netjies en haar tuiste spreek van trots. “Al die mense belowe net. Ek is vrou-alleen en dit gaan maar moeilik. “Sonder hulp sal ek nooit dakplate kan koop nie. Ek het van die stukkies dakplate opgetel en maar die slaapkamer se dak gelap sodat ek darem droog in die kamer kan slaap,” vertel ouma Whay­lene. Sy sê verder sy het al drie keer by die plaas­like munisipaliteit gaan bedel, maar ál wat sy kry, is beloftes. Afgehaal “Ek het al vir die vrou in die kantore gesê beloftes sal nie die reën uit my hokkie hou nie. “Ek soek net dakplate – al is dit oues wat iewers afgehaal is.” Jan Horsban, ’n familielid, probeer ouma Whaylene bystaan. Hy sê: “Dit gaan broekskeur met ons almal, maar ek help waar ek kan. Ek sal die dak herstel as ons net die plate kry.” Werner Meshoa, raadslid, het onderneem om ’n ondersoek ter plaatse te doen. “Laat sy haar by die kantore aanmeld. “Ons kan dit ’n prioriteitsaak maak en haar dalk help.”