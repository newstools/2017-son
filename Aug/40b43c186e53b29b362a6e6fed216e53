“NIE dat dit moet saakmaak nie, maar ons was nie dronk nie.” Só sê Keelan Joshua, een van die mense wat oor die naweek in Seepunt in hegtenis geneem is nadat hulle hul mond uitgespoel het oor ’n ou Suid-Afrikaanse vlag wat prominent in ’n kroeg vertoon is. Joshua en vier vriende, – ’n lawyer, Richard Julies, Angelika Beswick, Mpumelelo Mkhwanazi en Lance Petersen – was Vrydagaand uit. Hulle het eers by vriende se huis geëet en daarna besluit om ’n dop in Brian’s Pub in Regentweg te gaan geniet. Hulle het reeds hul eerste drankie bestel toe hulle die ou vlag uit die apartheidsera teen die muur oplet. Hulle het die barman daaroor gevra, en dié het dit sterk verdedig. Joshua sê aan Son: “Die kroegman het my toe oor die kop geslaan met ’n polisie­baton wat onder die counter was. “Dit was nie so bad nie. Ek het net ’n knop op die kop gehad en pyn die volgende dag.” Joshua sê verder hy het ook ’n sny aan sy arm opgedoen, maar hy is nie seker wanneer dit gebeur het nie, want alles het “baie vinnig gebeur”. Die vyf vriende is toe buitentoe. ’n Klomp mense wat in die bar was, het hulle gevolg en ’n stryery het ontstaan. Julies het toe die polisie gebel, min wetende dat die cops húlle gaan toesluit. Die polisie het hulle gevra wat hulle dan soek by ’n plek waar die ou Suid-Afrikaanse vlag vertoon word. Die groep vriende het toe na die oorkant van die pad ge­stap om koeldrank te koop. Dis tóé dat die polisie hulle volg en skielik vir Julies, Joshua en Beswick in vangwaens smyt. Van daar is daar met hulle na die polisiestasie gejaag. Julies en Josua is in dieselfde polisievên gelaai en Beswick in ’n ander een. Joshua skryf op Facebook: “Hoekom is dit oukei om ons pyn te minag? Is ons nie veronderstel om ons woede teen die vertoning van ’n simbool van apartheid in ’n openbare ruimte uit te druk nie? “Toe die voorval plaasgevind het, was ons nie eens klaar met ons eerste drankie nie.” Hy sê hy is teleurgesteld dat hulle gearresteer is “vir dronkenskap in die openbaar”. Joshua sê hulle gaan die nodige stappe doen, maar hy wou nie uitwei nie. Brian Dunn, eienaar van Brian’s Pub, het aan Beeld gesê hy verstaan die vriende was oproerig en het glase gebreek, ook van sy ander klante s’n. Hy sê verder daar is ook ander geskiedkundige vlae ook in die kroeg op, maar hy het die ou SA vlag nou maar verwyder omdat mense “altyd ’n raskwessie van alles moet maak”.