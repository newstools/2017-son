DIE woorde “gewild”, “sukses” ­en “fenomenaal” kan maar in die konteks van die groep The Rockets gebruik word. Sedert dié groep se ontstaan 50 jaar gelede het sy gewildheid soos ’n rocket die hoogte ingeskiet. The Rockets vier hul ongelooflike 50 jaar as popgroep met ’n konsert op 26 Augustus in die Grand Arena van die GrandWest-casino. Kaartjies kos tussen R150 en R250 en is beskikbaar by Computicket, Shoprite en Checkers. Jerry Watt, sedert 1990 die leier van The Rockets, neem ons op ’n nostalgiese vaart deur die groep se geskiedenis. “The Rockets het in 1967 ontstaan uit Walter Brown se groep The Bismarks. Walter het die groep later The Rockets genoem, na ’n Kaapse vocal groep wat in die vroeë sixties gewild was. En met die Amerikaanse ruimteprogram op almal se lippe, het hy gevoel dié is ’n nice commercial naam. “The Rockets het toe bestaan uit Robbie Jansen, Fiela Nel, Georgie en Carlo Carelse, en Walter self. “Molly Baron, wat in daardie tyd gewerk het as ’n delivery boy by ’n apteek in Bellville, het hom toe ook by die band aangesluit. “Walter het toe The Rockets verlaat en ’n suksesvolle solo-loopbaan begin.” Jerry vertel hy was in daardie tyd betrokke by ’n boy band, The Fantastics, met Frankie en Claud Brown en drie ander artists. “In 1969 sluit Frankie en Claud hulle by The Rockets aan. “In middel 1971 los Georgie en Robbie The Rockets, en los Frankie, Molly en Claud agter.” In dieselfde tyd breek The Fantastics op en Jerry Watt en Colin ‘Bones’ Delight val in. Claud los die band in 1973 en Cliffie Valentine join die groep. “En dis toe dié band wat aan die wêreld bekend gestel word,” vertel Jerry verder. “In 1976 reik The Rockets hul groot hit ‘Loving You’ as ’n seven single uit. “Clive Calder en Ralph Saayman van Amerika begin toe CCP ­Records in Johannesburg. Onder dié label record hulle vir Jonathan Butler, Ronnie Joyce, Richard Jon Smith en Lionel Petersen. “Clive Calder het toe The Rockets Johannesburg toe gevat. Ons het in die middel 1970’s saam met Richard Jon en Ronnie-hulle getoer. “In die 1980’s was The Rockets die eerste bruin groep wat in die Staatsteater in Pretoria, asook in die Sun City Superbowl opgetree het. “Die ontvangs was fantasties, selfs al was dit slegs blankes wat die shows bygewoon het. “Die Staatsteater was veral ’n challenge vir ons, want ons moes die wit mense impress met die regte songs waarvan hulle hou. Soos ook met die KKNK-optredes. “Theo Watt sluit hom in 1989 as ’n lead singer by The Rockets aan. En in 1998 los Molly Baron die band om op sy solo-loopbaan te fokus.” Oor die jare heen het die lede gekom en gegaan. Die huidige lede van The Rockets is Jerry Watt (hoofkitaar), Jano van den Berg (baskitaar), Bruce Newman (tromme), Theo Watt (vocals) en Ryan Smith (klawerbord). Wat The Rockets steeds so gewild maak, is dat hulle so veelsydig is. Hulle sing allerhande genres. “Ons vergeet nooit om God te dank vir die prestasies wat ons al behaal het nie. En sonder God is ons niks. “The Rockets bestaan al 50 jaar omdat God saam met ons is,” sê Jerry met trots. “Vir die fans wil ek net dankie sê vir hul ondersteuning en hul lojaliteit teenoor The Rockets. “Ons probeer altyd vir hulle 200% gee wanneer ons perform.” The Rockets het al in lande soos die Seychelle, Egipte en Australië opgetree, en die verhoog gedeel met internasionale sterre soos ­Alicia Keys, Luther Vandross, Billy Ocean en nog meer.