GRABOUW. – Sy kop is eers met ’n klip pap gegooi en daarna is hy herhaaldelik gesteek. Dís was die wrede manier waarop Johannes Wildschut (22) van Snake Park verlede Sondagoggend vermoor is. Hy is in die vroeë oggendure aangeval toe hy en twee meisievriende van ’n shebeen af huis toe gestap het. Sy ma, Berenice Wildschut, vertel sy het die oggend omstreeks 05:00 ’n klop aan haar deur gehoor. Sy vertel: “ ’n Man het kom sê my kind lê dood in Nakonaledi. “Toe ek daar kom, was hy reeds toegegooi en die polisie wou nie hê ek moes sien nie. “Ek kon net sy bebloede hande sien uitgesteek. Dit is waaraan ek hom uitgeken het.” Berandine Bangiso, Johannes se antie, beweer dit is die vieslike werk van een wat sy ’n “juvenile laaitie” noem en nog ’n verdagte. Bangiso voeg by: “Daai juvenile het glo al twee sake van poging tot moord teen hom. “Die juvenile vry glo een van die meisies en het kwaad geword toe Johannes haar huis toe neem.” Die ontstellende detail wat Berenice veral geruk het, is toe sy ná die lykskouing moes hoor haar klong is eers met ’n baksteen bewusteloos geslaan. Bangiso sê: “Daarna is ’n rots op sy kop gegooi en hy is aanmekaar gesteek. “Hulle sê hy was reeds dood toe hulle hom steek, want daar het nie meer bloed uitgekom nie.” Bangiso sê hoewel die twee verdagtes reeds verlede Maandag in die Grabouw-landdroshof verskyn het, is die jeugdige steeds op vrye voete. Die ander verdagte bly in aanhouding en sal môre om borgtog aansoek doen. Die gemeenskap beplan ’n optog na die landdroshof om hul teenstand teen borgtog te wys. Johannes is Saterdag begrawe. Honderde mense het opgedaag om hom ’n laaste keer te kom groet.