ATLANTIS. – Proteus Sekondêr se leerders en leerkragte is geskok en hartseer oor die skielike dood van een van hul uitblinkers. Vallentino Williams (17), ’n gr.10-leerder, is Sondagaand net voor 18:30 ’n hanetree van sy ouerhuis af koelbloedig vermoor. Hy is vyf keer in die kop geskiet en het op die toneel gesterf. ’n Atmosfeer van verslaentheid het gister oor die skool gehang en op almal se lippe was die vraag: waarom? Vallentino was ’n baie belowende rugbyspeler en kranige atleet. Sommige leerders was so erg getraumatiseer dat hulle terug huis toe gestuur is. Leerders ontvang intussen berading by die skool. Volgens Garth du Preez, Proteus se atletiekafrigter, laat Vallentino se skielike dood ’n groot leemte en dis ’n skok wat moeilik verwerk gaan word. Praat Du Preez sê: “Tino het geen vriende gehad wat met bendes gemeng het nie. “Tino het nog Saterdag tydens die skool se rugby derby teen Wesbank twee drieë gedruk en was ’n staatmaker in die o. 19 B-span waarin hy as vleuel gespeel het.” ’n Skoolmaat Renaldi Key­ster wat in matriek is, sê: “Ek het nog met hom gepraat kort voor sy dood. “Sy laaste woorde aan my was dat ek mooi lyk.” Renaldi beskryf hom as ’n gentleman. Sy ouma Kalina Williams, by wie hy meeste van die tyd gebly het, sê haar kleinkind het net geleef vir sy kerk en sport. Kapt. FC van Wyk, ’n polisiewoordvoerder, sê: “ ’n Klag van moord word ondersoek. “Niemand is tot dusver gearresteer nie.”