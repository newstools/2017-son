’N MAN van Bonteheuwel is Maandagaand doodgeskiet toe hy vermoedelik tik vir ’n vriendin wou gaan koop het. Volgens kapt. FC van Wyk, ’n polisiewoordvoerder, het die voorval om 19:50 in Jasminstraat in Bonteheuwel gebeur. “Ons kan bevestig ’n 26-jarige man is geskiet en die saak word nog ondersoek.” Inwoners sê Sherwin Roberts het ’n guns vir die meisie gedoen om te gaan tik koop. “Hy was nie betrokke by enige bende-aktiwiteite nie. Toe hy by die tikhuis kom, het ’n man op hom of die huis begin skiet.” Volgens omstanders is Roberts drie keer in die kop getref en hy is na die Groote Schuur-hospitaal geneem, waar hy gesterf het.