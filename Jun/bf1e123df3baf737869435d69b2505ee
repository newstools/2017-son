HAAI, Sonlanders! Vandag plaas ons weer &rsquo;n lekkerlees-kortverhaal in een aflewering uit die pen van SOLLY KOOPMAN. Hy noem dit Die Muse. Geniet dit... MY BREIN staan doodstil. Ek kry nie &rsquo;n enkele idee vir &rsquo;n storie nie. My brein is dof. Dit is al &rsquo;n hele paar maande dat ek niks uit my pen kan kry nie. My rekenaar kyk my verwytend aan.Ek staar al ure na die rekenaar se le&euml; skerm. Ek druk &rsquo;n sleutel op die sleutelbord, maar niks maak sin nie. Ek voel bar soos &rsquo;n vrou wat nie kinders kan baar nie.Ek begin tik, maar delete dan dadelik die paar lomp sinne. Die gevaarligte gaan aan. Ek skryf vir &rsquo;n lewe! My gesin is afhanklik van my skryfwerk. My gesin... Hulle het my verlaat, onthou ek nou.My creative juices het opgedroog. In die goeie ou dae kon ek nie ophou skryf nie. Die idees het nooit ophou vloei nie. Dit lyk of my muse my vir ewig verlaat het.Ek bly glo sy sal terugkeer, want sonder haar is ek nutteloos. Sy is die eerste een wat my manuskripte lees, wat haar goedkeuring gee. Sy is my grootste kritikus.Sy is my muse. Ek weet dit is wensdenkery. Ek dink nie sy sal ooit terugkeer nie. Ek het haar diep teleurgestel.Dit was onskuldige pret. Ek en my uitgewers het die bekendstelling van my nuutste blitsverkoper behoorlik gevier. My vrou wat my vroe&euml;r as afgespreek by die hotel kom haal het, het my met een van die dames wat die fun kom join het, op my skoot betrap. Sy het net daar uitgestorm en sonder my weggery. Toe ek haar bel, was haar phone op voice mail.Sy het my glad nie kans gegee om te verduidelik nie. Ek het iemand gevra om my huis toe te neem, maar &rsquo;n le&euml;, koue huis het my verwelkom.My muse en haar kinders het my verlaat. Ek klap my rekenaar toe en besluit om maar &rsquo;n entjie te gaan stap.Ek pak die yskas uit en prop &rsquo;n klomp onaangeraakte kos en bevrore vleis in &rsquo;n sak. Daar is niemand in die huis om dit te eet nie.Ek is &rsquo;n vegetari&euml;r.Vroulief en my kinders het by my skoonouers gaan afpak.My rustige, vreedsame bestaan is deur &rsquo;n voorbarige slet opge-bogger. Ek stap rigtingloos deur die strate. Nou kry ek nie een arm persoon vir wie ek die kos kan gee nie.Die wet van Murphy, dink ek wrang.Die sak kos het nou swaarder, byna &rsquo;n las, vir my geword. Van gerespekteerde Pulitzer-pryswenner tot &rsquo;n dwalende, ongelukkige siel. Ek is amper 50 &ndash; 25 jaar getroud en het nog nooit my vrou probeer verkul nie.Ek voel nou soos &rsquo;n karakter uit een van my boeke. Di&eacute; keer kan ek nie die slot voorspel nie!My dwalery bring my na die munisipale stortingsterrein. Van ver sien ek &rsquo;n vroutjie wat tussen die vullis krap op soek na iets bruikbaars of ietsie om te eet. Die mense krap elke dag daar rond. Dit is somtyds dalk hul enigste bron van inkomste.Tog doen hulle daardeur &rsquo;n goeie werk deur papier, karton en glas te skei en na die herwinningsplekke te neem waarna dit na die fabriek geneem word om nuwe produkte te skep.Onbewustelik lewer hierdie mense &rsquo;n belangrike bydrae om die w&ecirc;reld van aardverhitting te red. Hulle is soos die natuur se aasdiere. Ruim altyd op.Die vrou wat ek van ver gesien het, ruk my uit my gedagtegang toe sy my met &rsquo;n krakerige stem vra: &ldquo;Meneer, wat soek jy op die mopgat?&ldquo;Dissie die plek vi&rsquo; ordentlike mense nie. Dis gevaalik hie&rsquo;. Slange en bottels en soe, Meneer. Kan ek miskien help? My naam is Maureen. Hulle s&ecirc; ek issie queen vannie moppie.&rdquo;&ldquo;Nee, Maureen. Ek wil graag help,&rdquo; s&ecirc; ek. &ldquo;Hier&rsquo;s &rsquo;n paar stukkies kos. Dis nog vars. Makeer niks.&rdquo; &ldquo;Ag, Jere, Meneer! Is jy miskien &rsquo;n angel from above? Ek het hoeka al vanoggend vir die Jere gevra om iets op my pad te sit. &ldquo;Ek het baie lanklaas &rsquo;n vleisetjie te iete gehad. En wragtag, Hy het my gehoor,&rdquo; s&ecirc; sy met trane in haar o&euml;.Sy voel-voel aan my asof sy wil seker maak ek is regtig van vlees en bloed.Ek is &rsquo;n vegetari&euml;r en was bevrees dat ek die vleis sou moes weggooi.Nooit sou ek kon dink dat iets wat ek verpes, soveel vreugde aan &rsquo;n ander sou verskaf nie.Dadelik bars sy spontaan uit met &rsquo;n dankliedjie wat ek nog nooit vantevore gehoor het nie. &ldquo;Hy sorg virrie diere, Hy sorg virrie mossies, Hy sal sorg vi&rsquo; jou!&rdquo;&rsquo;n Nuwe w&ecirc;reld gaan voor my oop. Ek het heeltyd in &rsquo;n beskutte, afgesonderde w&ecirc;reld geleef. &rsquo;n W&ecirc;reld ver verwyderd van di&eacute; soort mense. Mense met &rsquo;n eenvoudige leefstyl, mense met niks, maar tog loof en prys hulle God.As dinge vir ons net &rsquo;n klein bietjie skeef loop, blameer ons Hom dadelik.&ldquo;Ha-a! Ha-a!&rdquo; wuif sy haar nuuskierige &ldquo;kollegas&rdquo; weg wat een vir een nader gestaan het. &ldquo;Gan maak julle skarrel vol! Julle is te biesag! Dit is &rsquo;n private conversation, hoo!&ldquo;Ek was nie altyd soe nie, Meneer,&rdquo; gaan sy verder.&ldquo;Ek het oek &rsquo;n man en kinners gehad, met &rsquo;n huis, &rsquo;n kar en alles. Ek was &rsquo;n kerkvrou, wat die Here gedien het.&ldquo;Ek was maar sieke&rsquo; te gevrek vi&rsquo; hom en het sieker te veel kerk geloop. Dit is hoe die anner vrou inkomkans gekry het. &ldquo;Sy het ons swak gemaak, Meneer. Sy het ons liewe opgef*k, Meneer!&rdquo; s&ecirc; sy met trane in haar o&euml;.&ldquo;Sy het my man kaal uitgetrek, Meneer. Hy het &rsquo;n twiede ve&rsquo;band op die huis gevat. Late&rsquo; het die bank die huis ennie kar gevat, Meneer. Toe was o&rsquo;s gef*k, Meneer.&ldquo;Toe het die welfare osse kinners gevat, Meneer.&ldquo;My arme kindertjies. Ek velang elke dag na my arme kinners!&rdquo;Nou loop die trane; ek kon myne ook nie keer nie.Ek sit nou plat, soos Job van ouds, op die ashoop, nadat hy &aacute;l sy aardse besittings verloor het.Dit was tyd om te gaan, want die son het reeds begin water trek.Maureen waai tot sy my nie meer kan sien nie.Toe ek tuis kom, verwag ek &rsquo;n kil, yskoue huis, maar toe ek instap, speel die televisie my kinders se gunsteling-TV-program.&ldquo;Daddy! Daddy!&rdquo; gil hulle toe hulle my gewaar en op my spring. My vroutjie hou my styf vas terwyl sy snik: &ldquo;Vergewe my, Daddy. Ek was te haastig. Jou uitgewer het kom verduidelik. Ek is so jammer.&rdquo;Vir die tweede keer vandag moes ek sukkel om my trane te keer. My muse het teruggekeer.M&ocirc;reoggend vroeg gaan ek begin aan &rsquo;n storie. Die mens wik, maar God beskik, dink ek. Wie sou nou ooit kon raai dat ek inspirasie op &rsquo;n vullishoop sou kry? In my gedagtes hoor ek haar neurie: &ldquo;God sorg vir die mossies, God sal sorg vir jou . . .&rdquo;Wat dink jy van hierdie storie? Enige voorstelle? SMS na 32369