WEET jy wat jy gaan doen as jy wakker word en daar is ’n man in jou bed wat jou probeer verkrag? Dwing jouself om te dink wat jy gaan doen as iemand probeer om jou aan te rand, te ontvoer of te beroof. As jy geestelik voorbereid is, sal jy minder geneig wees om te vries van die angs. Jy hoef nie ’n swart gordel in gevegskuns te hê om jouself teen ’n aanvaller te verdedig nie. Doen ’n kursus in selfverdediging of kyk na aanlyn-opleidings­video’s. Oefen die tegnieke wat jy leer en gebruik jou verbeelding om strategieë vir verskillende scenario’s te beplan. Deur bedreigende situasies te oordink, oefen jy jou liggaam en gees om sterk op te tree in plaas van swak en paranoïes te wees. Die meeste aanvallers begin nie met brute krag nie. Hulle begin deur ’n vrou te vlei en na ’n afgesonderde gebied te lok en dwing hulle dan aan haar op. Jou beste wapen is jou sesde sintuig. As ons nie ons intuïsie op ’n logiese manier kan verduidelik nie, is ons geneig om dit af te maak as paranoia. Deur jou intuïsie te vertrou, sal jy in staat wees om te onderskei tussen werklike vrees en kommer. As jy ’n onheilspellende voorgevoel het, moenie aan jouself twyfel nie. Dit is beter om veilig te wees as om jou instink te ignoreer en ’n slagoffer van geweldsmisdaad te word. Moenie bang wees om te veg as jy bedreig voel nie. Die eerste selfverdedigingstegniek is om hard te skree en jou aanvaller weg te stamp. As jy aangeval word, volg die Cobra Kai-kode: “Slaan eerste! Slaan hard! Slaan vinnig! Geen genade nie!” Moenie wag dat dinge ernstiger word nie. Jou doel is nie om te bly en te veg nie – dit is om van jou aanvaller af weg te kom en te hardloop om hulp te kry. – solidariteit.co.za  