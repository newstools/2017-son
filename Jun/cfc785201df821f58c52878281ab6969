’N TIENER van Strydenburg in die Noord-Kaap is onlangs wreed vermoor. Volgens ’n polisiewoordvoerder, kapt. Olebogeng Tawana, is Jonathan Meintjies (17) eers met ’n elektriese kabel geskok, toe met ’n swaar metaalvoorwerp geslaan en daarna aanhoudend met ’n groot klip geslaan. Meintjies se liggaam is daarna tot by ’n plakkerskamp gesleep waar dit op ’n stortings­terrein ge-dump is. sê Tawana. Kinders wat daar naby gespeel het, het die grusame vonds gemaak. Meintjies se lyk was toegegooi onder takke, karton­bokse en ’n kombers. Die verdagte, Stephanus Adams (28), is Maandag gearresteer waar hy glo naby die versteekte lyk rondgehang het. Adams het reeds vlugtig in die Strydenburgse landdroshof verskyn. Dis nog nie bekend wat die motief vir die moord is nie. Die waarnemende provinsiale polisiekommissaris, genl.maj. Koliswa Otola, het die gemeenskap bedank en geloof vir die rol wat hy gespeel het daarin om die verdagte te laat vastrek. Sy het gesê: “In same­werking met die inwoners sal die polisie voortgaan om misdadigers uit die samelewing te verwyder en hulle te laat boet vir hul dade.”