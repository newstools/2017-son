&rsquo;N JAAR en drie maande later gaan dit maar steeds baie sleg met die familie van Jamie Baartzes n&aacute; haar skielike, wrede dood.S&oacute; s&ecirc; Ashley Martin, &rsquo;n familievriend, wat namens die Baartzes- en die Uren-familie praat.Die 19-jarige Jamie van Sunridge Park in die Baai is op 15 Maart 2016 in &rsquo;n gru-ongeluk op die M4 dood.Dit volg nadat Amos Sinyanya na bewering die verkeerde afdraai gevat en teen Jamie gebots het nadat hy tussen die aankomende verkeer beland het.Hy was na bewering dronk en het blykbaar ook sonder &rsquo;n rybewys bestuur.Sinyanya se verhoor het Woensdag in die Baaise streekhof begin.Hy staan tereg op klagte van strafbare manslag, roekelose en nalatige bestuur, bestuur onder die invloed van alkohol of dwelms, en bestuur met bloedalkoholvlakke ho&euml;r as die wettige limiet.&ldquo;Die familie is bitter,&rdquo; s&ecirc; Martin met &rsquo;n hartseer trek op sy gesig.&ldquo;Ek dink dit is omdat sy so jonk was en ook as gevolg van die manier waarop sy van hulle weggeruk is. Die aanpassing was moeilik en aanvaarding is swaar.&rdquo;Jamie se ouers, Justin Uren en Chantal Baartzes Uren, het tydens die laaste paar dae se hofverrigtinge die minimum gepraat en slegs met hartseer, verlore gesigsuitdrukkings in die hof gesit.Chantal het in &rsquo;n stadium tydens di&eacute; verrigtinge in trane uitgebars nadat Sinyanya doodluiters tussen die bedroefde familie in die galery ingeskuif en aan die slaap geraak het.&ldquo;Haar pa slaap nie reg nie. Ek was die ander dag by hom. Toe sit en kyk hy TV. Hy het die remote gevat en die kanaal verander, maar toe s&ecirc; hy vir my hy kan glad nie fokus op wat hy kyk nie, want sy gedagtes is net by Jamie.&rdquo;Martin vertel die gebeure spook veral by Jamie se pa omdat hy die laaste een is wat haar lewend gesien en haar stem gehoor het.&ldquo;Hy was besig met sy meestersgraad in die regte en het die aand van die voorval aan sy tesis gewerk. Jamie het nog vir hom ges&ecirc; sy gaan universiteit toe om &rsquo;n taak klaar te maak.&ldquo;Later die aand het sy oor die foon vir haar pa ges&ecirc; sy is op pad huis toe. Sy het dit nooit tot daar gemaak nie.&rdquo;Hy s&ecirc; Justin het sedert die ongeluk nog nie weer aan daardie tesis geraak nie.&ldquo;Dit l&ecirc; nog net soos hy dit daar gelos het. Hy kan nie verder daaraan werk nie, want hy s&ecirc; dit herinner hom aan wat met Jamie gebeur het.&ldquo;Sy was &rsquo;n daddy&rsquo;s girl. Die band wat sy met haar pa gehad het, is onbeskryflik.&rdquo; Martin s&ecirc;: &ldquo;Hulle vier nie meer verjaardae nie, want hulle voel daar is niks om te celebrate nie.&ldquo;Dis moeilik, want hulle was sulke vibrant mense wat enigiets kon aanpak, maar hierdie ding het hulle geweldig geruk. Dit het hul werke geaffekteer en hul huislewe ontwrig.&rdquo; Hy vertel Jamie se jonger sussie en boetie, Jessie (17) en Jayden (15), het hul ousus se dood ook baie swaar gevat omdat hulle drie vreeslik geheg aan mekaar was.&ldquo;Kinders is baie aanpasbaar, maar omdat hulle so close was, het dit hulle diep geraak. &ldquo;Hulle het saam hokkie gespeel en was lief vir die buitelug.&rdquo;Hy s&ecirc; vir Jamie se 21ste verjaardag op 4 Junie het die familie &rsquo;n gedenkdiens by die kerk gehou.&ldquo;Ons het ook blomme na haar graf geneem en net &rsquo;n rustige dag gehad.&rdquo;Hy s&ecirc;: &ldquo;Jamie was &rsquo;n baie gefokusde en doelgerigte jong meisie. Dit maak nie saak wat sy deurgemaak het nie, sy het altyd op haar voete geland.&ldquo;Die afgelope jaar was moeilik en die verhoor senutergend. Sy word nog elke dag gemis.&rdquo;