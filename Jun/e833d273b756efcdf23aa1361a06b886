DIE herbegrafnis van chief Dawid Stuurman verlede week het verskillende reaksies onder ander Khoi-San- en Xhosa-mense ontlok. Sommiges meen die “leë kis” by die herbegrafnis is ’n bespotting en Khoi-San-mense in die Wes-Kaap voel ingedoen omdat Stuurman in die Oos-Kaap ter ruste gelê is, sonder sy beendere. Christian Martin, ’n ANC-LPW, is trots op sy Khoi-San roots en het gesê Stuurman se geestelike herbegrafnis Vrydag in Hankey het vir hom closure gegee. “Dit was ’n diverse aangeleentheid en ’n mens moet ander mense se geloof re­spekteer, want elkeen se siening dra meriete.” Martin het ’n voorbeeld gebruik van ’n ouerpaar wie se seun in Jeffreysbaai se see verdrink het, maar sy liggaam is nooit gekry nie. “Hulle het hul seun se T-hemp in die kis gesit en dit begrawe om closure te kry. Wie gaan vir hulle sê dis ’n bespotting?” Stuurman was ’n Khoi-San chief wat rondom 1773 gebore is en in Australië dood is. Hy is glo in ’n massagraf by ’n treinstasie in Sydney, Australië, begrawe. ’n Afvaardiging van familielede, Khoi-San-leiers en verteenwoordigers van die nasionale regering het vroeër vandeesmaand na Sydney gevlieg. Daar het hulle ’n geestelike ritueel uitgevoer om Stuurman se gees op te roep en hom terug te bring Suid-Afrika toe. Die kis was nie heeltemal leeg nie, maar ’n bietjie van die grond waarop Stuurman gesneuwel het, is daarin gesit, oftewel sy geestelike oorskot, asook die tak van ’n umPhafa-plant. Jongikhaya Stuurman, ’n Stuurman-agterkleinkind, het gesê: “Ons het gegaan na die site waar Stuurman gesterf het. Daar het ons ons aan die ancestors voorgestel en die doel van die ritueel verduidelik.” Fu’ad Rahman berig die Khoi-San-mense in die Kaap is woedend omdat hul leier in die Oos-Kaap begrawe is. Willem ­Moses van Ravensmead, chief van die Oeda­soa-huis, meen Stuurman se oorskot behoort in die Kaap omdat hy daar gebore is. “Hy is van ons stam en sy oorskot behoort ­begrawe te word in die Kaap, waar hy gebore is.” Jongikhaya meen Stuurman was grotendeels in die Oos-Kaap en hy hoort daar.