’N GROEP inwoners van Ladismith wat op 22 April die biddag “It’s Time” van die evangelis Angus Buchan in Bloemfontein bygewoon het, is so begeesterd dat hulle die idee nou na Kannaland gaan bring. ’n Gebedsbyeenkoms met dieselfde naam word vir Saterdag 10 Junie beplan nadat ’n groep van 70 gelowiges op ’n vergadering hierop besluit het. Die behoefte is geïdentifiseer om vir soveel moontlik gelowiges ’n eiesoortige byeenkoms in ­Kannaland te hou om vir die dorpe in die gebied te bid. Kannaland sluit Calitzdorp, Zoar, Ladismith en Van Wyksdorp in. Wim Krynauw, die ­koördineerder van die biddag, is ­baie opgewonde. “Die Here het dit op my hart gelê dat alle Christene van ons dorpe en die omgewing op 10 Junie 2017 op een plek bymekaar kom om saam te bid. “Mense van omliggende dorpe is natuurlik ook welkom. “Almal is welkom. As jy wil saambid, is jy welkom!” Die gasspreker by die gebedsgeleentheid gaan past. Leon Terblanche van ­Sedgefield wees. “It’s Time Kannaland” vind plaas vanaf 11:00 by Towerkoppark in ­Ladismith. Bring u eie stoel en verversings. Vir verdere navrae, ­kontak die organiseerders gerus by 071 449 9948.