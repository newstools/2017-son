OUDTSHOORN. &ndash; Die eerste tree om &rsquo;n basis vir seekadette hier te vestig, is Saterdag met &rsquo;n Opedag by die Oudtshoorn Jeugkafee geneem.&rsquo;n Groot aantal belangstellende leerders, asook volwassenes, het die verrigtinge, wat ook &shy;Jeug&shy;maand ingelui het, op die terrein van die Eden&shy;distriks&shy;raad in St. John&shy;straat bygewoon.Die hoogtepunt van die oggend was &rsquo;n indrukwekkende vertoning deur die kadette van Training Ship (TS) Outeniqua van &shy;Mosselbaai. &ldquo;Hierdie was die een van die beste vertonings wat ek in baie jare gesien het,&rdquo; het lt.kdr. Steve Eriksen van die TS Knysna ges&ecirc;.Volgens Eriksen is meisies en seuns bo 11 jaar welkom om by die seekadette aan te sluit.&ldquo;Ons werk nou saam met die Suid-Afrikaanse Vloot en baie van die kadette sluit later by die vloot aan,&rdquo; het hy ges&ecirc;.Volgens hom is dissipline en eerlikheid die twee grondbeginsels vir &rsquo;n see&shy;kadet. Die uitvoerende onderburgemeester van Oudtshoorn, Noluthando Mwati, het in haar boodskap die inisiatief om &rsquo;n basis vir seekadette in Oudtshoorn te vestig verwelkom en &rsquo;n beroep op die aanwesiges gedoen om dit te ondersteun.&ldquo;Ons kan daarmee Oudtshoorn se grootste uitdagings soos tienerswangerskappe, werkloosheid, drank- en dwelmmisbruik onder ons jong mense help hokslaan.&rdquo;Sy het &rsquo;n beroep op ouers gedoen om hul kinders te ondersteunVolgens offisier Juway&shy;riah Syster is reeds besluit op &rsquo;n naam vir die seekadetbasis in Oudtshoorn. Dit sal TS &shy;Attaqua heet.