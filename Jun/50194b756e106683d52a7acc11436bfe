DIE Senior Sekondêre Skool Heideveld verbreed sy leerders se uitkyk op die lewe met staptogte en laat hulle op groter doelwitte fokus. Leerders het begin om op staproetes te gaan wat nuwe uitdagings bied en uithouvermoë en volharding verg. Die onnie Emma Bredekamp, wat die staptogte reël, sê die lewe gaan oor interpersoonlike verhoudings en op die staptogte waarop hulle gaan, leer die kinders om mekaar te help, aan te moedig en te beskerm. “Geen mens staan op sy eie nie en ons neem deel as ’n eenheid. “Die kinders ontdek en ervaar die natuur en leer om nie vernietigend te wees nie, maar opbouend.” Bredekamp sê hul visie is dat leerders vorentoe moet kyk en leiers word en self later met stapklubs in hul gemeenskappe begin. “Dit sal hulle ook leer om die natuur te waardeer en te ontdek.” Volgens Bredekamp het hulle in 2004 begin, maar weens geld het dinge stadig gegaan. Dit het weer die afgelope ses jaar begin herleef. Die skool is onder die vlerk van die Mountain Club of South Africa (MCSA) geneem. Jenni Fitzell van die MCSA is die fasiliteerder wat help met die hikes. Bredekamp het gesê hulle benodig kamptoerusting, waterbottels, bean­ies of pette, rugsakke, slaapsakke, stapstokke, T-hemde en reënjasse. Op Saterdag 20 Mei het 13 leerders van die skool se stapklub en 6 volwassenes op die skool se eerste oornagkamp gegaan in die Hexrivierberge naby Worcester. Die Senior Sekondêre Skool Heideveld is die eerste skool wat deur die MCSA na Thomas Hut in Worcester geneem is. “Dit was ’n groot prestasie vir ons skool. “Die MCSA het gesien dat ek net die beste aan my leerders wil bied,” het Bredekamp bygevoeg. Die volwassenes wat saam was, het bestaan uit drie onderwysers en drie lede van die MCSA.