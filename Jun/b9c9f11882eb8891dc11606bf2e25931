DIE man wat glo aan die verkeerde kant van die M4 gery en trompop teen Jamie Baartzes se motor gebots en haar dood veroorsaak het, se verhoor het gister in die Baaise streekhof begin.Amos Sinyanya staan tereg op aanklagte van strafbare manslag, roekelose en nalatige bestuur, bestuur onder die invloed van alkohol of dwelms, sowel as dat sy bloedalkoholvlakke bo die wettige perk was.Hy pleit onskuldig op al die aanklagte.Die verhoor spruit uit &rsquo;n voorval op 15 Maart verlede jaar toe Sinyanya blykbaar onder die invloed van alkohol die verkeerde afdraai gevat en tussen aankomende verkeer beland het.Sy swart BMW het teen Baartzes se wit Chevrolet Spark, wat in die regte rigting gery het, gebots.Hy het blykbaar ook sonder &rsquo;n rybewys bestuur en was glo net in besit van sy leerlinglisensie.Die 19-jarige Baartzes, wat ten tye van haar dood &rsquo;n tweedejaar-onderwys&shy;student aan die Nelson &shy;Mandela-universiteit was, het op die toneel beswyk.Wesley Civetts, &rsquo;n staatsgetuie wat die oggend van die voorval ook op die M4 gery en op die ongeluk afgekom het, het gister by die getuiebank ingeskuif.Hy het vertel hoe hy die oggend gesien het hoe &shy;Sinyanya kort n&aacute; die ongeluk aan Baartzes se arm geruk en pluk het. &ldquo;Ek het na hom gegaan en hom weggestoot. Hy het gestink van die alkohol,&rdquo; s&ecirc; Civetts.Volgens hom het hy al gehoor &rsquo;n mens moet nie iemand beweeg wat in &rsquo;n ongeluk was nie, ingeval die persoon ernstige beserings opgedoen het.&ldquo;Nie een van haar vier deure kon oopgaan nie en ek het daarin geslaag om by die agterdeur in te kom en het langs haar gaan sit. Sy het nog geleef in daardie stadium. Ek het met haar gepraat en ges&ecirc; sy moenie bekommerd wees nie, die ambulans is op pad.&rdquo;Civetts s&ecirc; toe die nooddienspersoneel opdaag, het hulle hom gevra om hulle te help om Baartzes uit die kar te kry.&ldquo;Hulle het dadelik CPR op haar uitgevoer, totdat een van hulle later ges&ecirc; het dit lyk nie asof sy dit gaan maak nie.&rdquo;Intussen het talle van Baartzes se familielede met plakkate buite die hof &rsquo;n vreedsame betoging gehou.Kort voordat die hofverrigtinge begin het, het Sinyanya, wat uit is op borgtog, komkommerkoel tussen die slagoffer se familie in die galery gaan sit en daar aan die slaap geraak.Baartzes se ma het kort daarna &rsquo;n uitbarsting gekry en is snikkend deur &rsquo;n familielid uit die hof gelei.Die verhoor duur vandag voort.