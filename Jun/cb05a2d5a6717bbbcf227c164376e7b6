JOHANNESBURG. – Seksoortreders mag wel aangekla word oor beweerde dade wat meer as 20 jaar tevore gepleeg is, het die hooggeregshof hier gister beslis. As die konstitusionele hof dié beslissing bekragtig, sal art. 18 van die Strafproseswet ongrondwetlik verklaar word. Dié artikel bepaal dat seksuele oortredings ná 20 jaar verval. Die hof se uitspraak volg op ’n aansoek van agt mense wat sê die Johannesburgse miljardêr Sidney Frankel het hulle meer as 20 jaar gelede, tussen 1976 en 1991, seksueel aangerand. Hy is in April vanjaar aan kanker dood. Ian Levitt, die agt applikante se regsverteenwoordiger, het gister gesê die konstitusionele hof moet die uitspraak nog bevestig voordat die artikel ongrondwetlik verklaar word. “Ons gaan vandeesweek die uitspraak aan die konstitusionele hof stuur om dit te bekragtig en ons hoop dié hof bekragtig die uitspraak teen die einde van die jaar.” Die parlement het dan 18 maande om die artikel te wysig. Levitt sê hy en die applikante is “ongelooflik bly” oor die hof se uitspraak. Dit het ’n verreikende impak op toekomstige sake van dié aard. – Netwerk24