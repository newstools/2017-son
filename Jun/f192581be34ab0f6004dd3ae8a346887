DIE Stad Kaapstad kan in die toekoms weens sy versuim om geld te spandeer nie meer toelae van die nasionale regering ontvang nie. Dit is die waarskuwing van die ANC-hoofsweep in die Stad, Xolani Sotashe. Dit kom nadat die council Dinsdag sy begroting van R44,3 miljard in die raad bekendgestel het. Die ANC het tydens ’n raadsvergadering teen dié budget gestem omdat hy glo dis teen die belange van armes. Die DA het egter met hul meerderheid verseker dat die Kaapse mayor, Patricia de Lille, se begroting vir die 2017-’18-boekjaar goedgekeur word. Sotashe sê gister in ’n mediakonferensie die Stad het versuim om sowat R781 miljoen te spandeer wat van die nasionale regering ontvang is. Sotashe, wat ook in die Suid-Afrikaanse plaaslike regeringsvereniging (Salga) dien, waarsku dié versuim om die geld te spandeer kan lei tot die onttrekking van fondse vir die Stad in die toekoms. Hy sê: “Die 2016-’17-boekjaar eindig aan die einde van Junie. Daar is geen manier dat hulle (die Stad) R781 miljoen binne 30 dae kan spandeer nie. “Die hartseerste uit hierdie hele ding is dat dit die armes wat uiteindelik onder dié mislukkings gaan ly.” Sotashe beweer verder daar is verdagte aktiwiteite wat binne die Stad plaasvind. Hy sê hy sal vandag die openbare beskermer, adv. Busisiwe Mkwebane, vra om die council se verdagte transaksies te ondersoek. Volgens hom het die Stad ’n maatskappy gekry om menslike hulpbron-dienste te verskaf terwyl die council sy eie soortgelyke afdeling kon gebruik om dié job te doen. Sotashe meen die Stad moet die blaam vat vir die huidige waterkrisis omdat daar nie ag geslaan is op vorige waarskuwings van ’n dreigende watertekort nie. Volgens hom is die ­council se departement van water en sanitasie onder druk omdat die Stad tydelike werkers gebruik om die meerderheid van die take uit te voer. “Hulle (die Stad) gebruik die EPWP (Extended Public Works Programme)- ­werkers om die druk te cushion,” beweer hy. Volgens hom is daar tans 560 vakante poste in die departement van water en sanitasie. De Lille het Dinsdag in haar begrotingsrede aangekondig dat die Stad R340 miljoen gaan spandeer aan die mayor se werkskeppingfonds. “En ’n gedeelte daarvan sal gebruik word waar die Stad betaal vir skills training van studente en die onus lê op die industrie om hulle werk te gee,” sê sy. Rates sal na verwagting met ’n gemiddelde 5% opgaan en elektrisiteit sal met 3,34% styg. Kapenaars kan verwag om ’n gemiddelde 6,51% meer vir vullisverwydering op te dok, 8,32% meer vir rommelverwydering en 19,25% meer vir water.