VANDAG word uitspraak daaroor gelewer of ’n vermoorde vrou se beëdigde verklaring – wat hoorsê-getuienis is – as ’n uitsondering op die hoorsê-reël toelaatbaar is. Déne Stebuys (40) van Humansdorp wat by die Kouga-munisipaliteit werk, staan tereg vir die moord op sy vrou, Marilyn (36). Hy staan ook tereg op twee aanklagte van aanranding met die opset om ernstig te beseer, aanranding en verontagsaming van ’n beskermingsbevel. Hy pleit onskuldig op ál die aanklagte teen hom. Die moord is op 16 Mei 2016 in Humansdorp gepleeg. Adv. Jason Thysse, die staatsaanklaer, het gister in ’n binneverhoor geargumenteer die verklaring is eg verklaar. Hy het voorts gesê die cop wat die verklaring afgeneem het, konst. Novuyo Kota, het reeds verduidelik watter prosesse gevolg is met die afneem van die verklaring en die korrektheid daarvan. Adv. Thysse het aan regter Phakamisa Tshiki gesê die verklaring is relevant ten opsigte van die hofverrigtinge en die getuienis moet toegelaat word in die belang van geregtigheid. Volgens hom moet die algehele oorweging van die hof gebaseer wees op die belang van geregtigheid. Thysse het gesê in strafregtelike verrigtinge is dit belangrik om daarop te let dat die onus wat op die staat rus, meer as redelike twyfel behels. Volgens Thysse het ander getuies soos die slagoffer se seun en dogter ook reeds getuig oor wat in hul ma se verklaring vervat is. Kota het ook oor die verklaring getuig. Thysse sê hy neem kennis van die vooroordeel wat by hoorsê-getuienis ontstaan omdat kruisondervraging onmoontlik is. Volgens Thysse is daar meer as oortuigende redes hoekom die hof die verklaring toelaatbaar moet vind. Thysse sê ná die getuienis kan die hof self besluit watter waarde aan die verklaring geheg kan word. Son het gister grusame foto’s van Marilyn se bebloede lyk onder oë gekry nadat sy met ’n baksteen doodgemartel is. Intussen het Son ook ’n afskrif van Marilyn se verklaring in die hande gekry. Grepe uit die verklaring lui Déne het met die slagoffer geraas toe sy volgens hom te lank gevat het om die huissleutel vir hom deur die diefwering aan te gee. Nóg ’n greep lui dat Déne haar oral in die gesig begin slaan en haar ouer dogter die baba by Marilyn moes vat. Hy het haar aanhou slaan terwyl haar neus gebloei het. Nóg ’n greep lui dat Déne sy vrou aan haar linkerwang gebyt het, ’n mes gegryp en haar oudste kind gesteek het. In die verklaring noem Marilyn hoe Déne haar met die mes om die tafel gejaag het. Sy sê toe haar seun hom beveel het om op te hou, het Déne aan hom gesê om stil te bly omdat hy hom sal doodmaak net soos hy met sy ma (Marilyn) sal maak. Nog ’n reël in haar verklaring lui dat Déne ’n mes teen haar keel gedruk en gedreig het om haar te steek toe die polisievoertuig verby die huis gery het. Sy sê ook in die verklaring dat hy gedreig het om haar te vermoor as sy die polisie sou bel. Omdat sy vir haar kinders se lewe gevrees het, het Marilyn hom gesê sy sal nie die polisie bel nie en sy het Déne gevra om te stop. Marilyn het kort hierna ’n tussentydse beskermingsbevel bekom wat deur Déne onderteken is. Adv. Johan van der Spuy verskyn vir die beskuldigde.