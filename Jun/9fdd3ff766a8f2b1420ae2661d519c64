JONG mense is die kans gegee om hul hart skoon te verf. Die Wes-Kaapse minister van maatskaplike ontwikkeling, Albert Fritz, se departement het die jeug dié kans gebied tydens ’n Jeugdagseremonie Donderdag in die Kaapse middestad. ’n Wit doek van 2 m hoog en 5 m breed is langs ­Government Lane opgerig waar jong mense die kans gekry het om ’n prentjie te teken of ’n boodskap te skryf wat betrekking het op die jeug. Die “jeug-canvass” sal ­later in plekke waar jong mense uithang, soos ­winkelsentrums, kolleges, universiteite en ander openbare ruimtes, vir besigtiging uitgestal word. Die “jong” Fritz, wat die eerste woorde in sy gunstelingkleur – blou – op die canvass geverf het, sê dis belangrik dat die jeug moet weet enigiets waarin hulle glo, kan bewaarheid word. Sy boodskap lui: ­“Youth, you can.” Laurnelle Dolan van die organisasie ­Africa Unite sê die canvass gee jong mense ’n stem. “Ja, dis belangrik dat ons opstaan en dis net so belangrik om ander jong mense se boodskappe te lees. “Dit help om ons ­mindsets te verander, om saam te staan en om as gelykes beskou te kan word.”