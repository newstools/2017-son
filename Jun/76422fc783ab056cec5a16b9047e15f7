AS DEEL van Nasionale Jeugdag het talle mense Vrydag stem dik gemaak oor die voortslepende bendegeweld, misdaad en dwelms in hul area. Die Algoapark-gemeenskapspolisiëringsforum (GPF), die polisie en kerke het koppe bymekaargesit en ’n groot march gehou teen misdaad en ook in eer van die vermoorde Schumané “Nay Nay” Magielies (17). Die tienermeisie se lyk, toegedraai in ’n kombers, is ’n jaar terug gevind in die straat naby haar ­Smartie Town-ouerhuis in Missionvale. Sy was ook vasgebind met ’n elektriese koord. Eddie Alexander, voorsitter van die Algoapark-GPF, sê misdaad teen jong mense in dié area is erg. Volgens Alexander is dwelms in hul area ook volop. “Ons voel genoeg is genoeg. Dwelms moet stop, misdaad in ons area moet end kry en die misdaad teen ons vroue en kinders is onaanvaarbaar. “Bendegeweld raak ook nou erger in ons areas.” Magielies se familie het Vrydag ook aan die march deelgeneem. Son het vroeër berig oor hoe die familie die polisie ge-blame het vir die tienermeisie se dood. Melacine Bans, Magielies se suster, het die Donderdag (16 Junie 2016) die polisie gebel om te hoor hoe ver hulle met die saak is. “Ek het nie ’n vermiste-persoon-poster op die polisie se webwerf gesien nie en ek wou weet hoekom. “Die polisiebeampte se antwoord op die foon was: ‘The government does not pay us to work on public holidays, we will look for her tomorrow’,” het Son vroeër berig. Die groep mense het Vrydag voor die hek van die NMU (Nelson Mandela- ­Universiteit) se ­Vista-kampus in ou Uiten­hageweg ontmoet. Hulle het tot by die Primêre Skool Missionvale ge-march waar verskillende sprekers bewustheid geskep het oor dwelms en misdaad. Kol. Priscilla Naidu, ’n polisiewoordvoerder, bevestig dat geen arrestasies tot nou toe in verband met Magielies se saak gemaak is nie. Alexander sê aan Son dis teleurstellend dat nog geen deurbraak in Magielies se saak gemaak is nie. Volgens Alexander doen die GPF se vrywillige patrolliewerkers gereeld hul ­rondes in die gevaarlike ­areas. “So moet ons saamwerk as ’n gemeenskap om misdaad te vernietig. “Die Algoapark-GPF is baie dankbaar vir die ondersteuning en samewerking wat ons vandag (Vrydag) van gemeenskaplede gekry het. “Hierdie prayer walk was ’n groot oorwinning. “Ons het opgestaan teen bendegeweld, misdaad en dwelms. Stop misdaad, red die jeug.”