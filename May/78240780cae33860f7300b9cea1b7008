DIE Khoi-gemeenskap in George eis dat Khoi-oorskot wat sedert 1975 in die George-museum gehou word, aan hom terug­gegee word. Khoi-aktiviste het die naweek voor die museum betoog. Hulle het hulle aan pale vasgemaak om te simboliseer hoe hul voorouers as slawe gevange gehou en doodgemaak is. “ ’n Volle !Xam-geraamte en twee Khoi-skedels met koeëlgate in word in die museum gehou. Hulle is in 1975 opgegrawe in Sedgefield,” sê Donovan Koert, een van die Khoi-aktiviste. ’n Transdans is opgevoer en Khoigoed-kruie is as deel van rituele voor die museum gebrand. “Die beendere word geskat op tussen 500 en 2 000 jaar oud. “Dit is tot 1994 in die museum uitgestal en is van skool tot skool en van universiteit tot universiteit geneem om vas te stel of dit mense was,” sê Koert. Neil Danaub Dikwex, ook ’n Khoi-aktivis, sê hy sukkel al ses jaar met die provinsiale regering om die beendere herbegrawe te kry. “Die Nasionale KhoiSan-raad wil ook die beendere eis, maar hulle verteenwoordig nie die Khoi in die breë nie,” sê Dikwex. “Ons was heeltemal uitgesluit met die terugkeer van die beendere van Saartjie Baartman. Die George- museum het niks van die geskiedenis van die Khoi-mense nie,” voeg Dikwex by. Tania Colyn, ’n woordvoerder van die provinsiale departement van sport en kultuur, sê daar is nog geen datum vasgestel waarop die beendere oorhandig kan word nie. “Dit is ’n sensitiewe aangeleentheid en ons wil dit aan die regte mense terug­besorg,” sê Colyn in dieselfde woorde wat sy ’n jaar gelede gesê het. Koert sê: “Die beendere moet aan ons, die Khoi-gemeenskap, vrygelaat word, want dit is ons voorouers en dit is ons reg om erken te word.”