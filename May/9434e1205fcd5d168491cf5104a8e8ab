’N BITTERSOET oorwinning. So voel Lee, die broer van Carl Schoombie (27). Dis omdat die twee mans wat Schoombie vermoor het, lewenslange tronkstraf opgelê is. Juane Jacobs (37) en Brent Henry (40) het Schoombie so erg aangerand dat hy in die hospitaal dood is. Dit was nadat Schoombie en drie vriende, John en Sarah Cannon en Victoria Packer, op 21 November 2015 in die Tiger Tiger-nagklub in Claremont gekuier het. Hulle het omstreeks 04:00 ’n Uber-taxi gehaal om huis toe te gaan. Jacobs en Henry het hulle agtervolg tot in White Road, waar hulle die taxidrywer gedwing het om te stop. Hulle het weggejaag, maar is in ’n doodloopstraat, Avoca Road, vasgekeer. Jacobs en Henry was vroeër in ’n rusie betrokke in die klub. Hulle het gedink dit was met Schoombie-hulle. Dié het Jacobs en Henry probeer oortuig dit was nie hulle nie, maar die twee wou niks hoor nie. Nadat Jacobs Schoombie platgeslaan het, het hulle hom herhaaldelik geskop en geslaan. Regter Robert Henney het Jacobs en Henry Vrydag in die Kaapse hoog­geregshof gevonnis. Benewens die lewenslange tronkstraf het Henney die twee bykomende straf opgelê. In die geval van Henry is dit 6 maande tronkstraf vir die aanranding van John en 120 dae vir die aanranding van Sarah en crimen injuria teen Packer. In die geval van Jacobs is dit ses maande tronkstraf vir ernstige aanranding. Lee het ná die vonnisoplegging gesê: “Ons is verlig. Die hofsaak was ’n lang 18 maande, maar ons is net bly dis nou verby. “Ons moet nou net die stukke van ons lewe optel en aangaan.” In sy vonnisoplegging het Henney die aanval op Schoombie as brutaal en wreed bestempel en gesê: “Julle moet ongetwyfeld tronkstraf opgelê word. “Julle het geen berou getoon en ook nie verantwoordelikheid aanvaar vir wat julle gedoen het nie.” Hy het gesê die moord is ’n geval van mistaken identity. Henney het Schoombie bestempel as ’n talentvolle ingenieur wat die samelewing goed kon gedien het.