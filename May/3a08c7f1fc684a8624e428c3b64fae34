DAAR is twee staatsbeleids-voorstelle oor sekswerk op die tafel, volgens adv. Michael Masutha, minister van justisie en korrektiewe dienste: Óf prostitusie in Suid-Afrika bly heeltemal ’n misdaad óf dit word net gedeeltelik onwettig. Verlede week is ’n verslag getiteld Report on Sexual Offences: Adult Prostitution for Public Consultation uitgereik oor prostitusie onder volwassenes in Suid-Afrika. In dié verslag, wat deur die Suid-Afrikaanse Regshervormingskommissie saamgestel is, word gesê dat die land tans geen duidelike strategie het om sekswerk te hanteer nie. Die verslag is oop vir openbare kommentaar. Masutha sê in ’n mediaverklaring dié verslag se hoofdoel is om die gefragmenteerde regsraamwerk wat sekswerk reguleer, te hersien. Die navorsing toon glo dat sekswerkers daartoe gedryf word as gevolg van armoede, ongelykheid en werkloosheid. “Die kommissie se eerste keuse is om ’n totaal gekriminaliseerde regsraamwerk te behou. “Die tweede keuse is ten gunste van die gedeeltelike kriminalisering van sekswerk. Dié keuse kriminaliseer alle rolspelers wat by sekswerk betrokke is, behalwe die sekswerker self,” sê Masutha verder. Hy het bygevoeg dat die verslag uitgereik is in ’n tydperk waarin daar in die land baie aanmeldings van seks- en gender-gebaseerde geweld en daaropvolgende dood is. Masutha het gesê die regering gaan eers wag en sy beleidsposisie duidelik maak nadat die publiek kommentaar gelewer het.