ONTHOU julle nog daai gipsafdrukke met die woorde: &ldquo;Wat is &rsquo;n huis sonder &rsquo;n moeder?&rdquo; wat altyd so neffens Ouma en Oupa se familieportrette teen die voorkamer se mure gepryk het? Daai afdrukke was destyds in byna &eacute;lke huis te vinde, en hoe dan anders? Dit het uitgespel wat ons almal weet en besef. Ma, Mamma of Mammie is die gom van die familie. Die een wat alles bymekaar en heel probeer hou ondanks die lewe se ongenadige aanslae op dit wat sy so beskerm en liefhet.As jong meisie kon ek altyd lank na hierdie woorde staar en wonder. Ek het nie t&oacute;&eacute; al besef watter implikasie hierdie mooi geskilderde woorde inhou nie totdat ek self die wonder van moederskap kon smaak. Eers t&oacute;&eacute; het ek begin verstaan!Die dag wanneer jy met smart en vreugde daardie bondel mens in die lewe bring, verander alles. Jou lewe sal nooit ooit weer dieselfde wees nie.&rsquo;n Deel van jou hart en menswees is vir ewig in hierdie siel geplant. Kinders leer jou bid. Jy sal soggens opstaan en vra: &ldquo;Here behoed en bewaar my kind.&rdquo;Jy sal saans gaan slaap en bid: &ldquo;Here, dankie my kind is veilig innie huis.&rdquo;Jou hart sal jubel wanneer daai eerste woord: &ldquo;Mamma...&rdquo; oor daai lippe kom en jou hart sal huil oor kwetsende woorde uit daai einste mond.Jy sal oor mylpale en suksesse juig en jou hart sal breek oor tekortkominge en foute. Jy sal jouself op die skouer klop wanneer jou kind goed vaar en wanneer jou kind faal, sal jy die fout by jouself soek. Wat het jy as ouer verkeerd gedoen in hul opvoeding?Jy sien jouself in jou kind se dade, want dis die maat waarmee jy jou bekwaamheid en bevoegdheid as ouer en ma meet. En dit is juis daar waar ons moeders onsself faal!Jy maak jou kind groot na die beste van jou vermo&euml;.Ons het aan hulle die lewe geskenk, hulle gevoed, opgevoed, (soms in die moeilikste situasies denkbaar), maar ons blameer steeds onsself as daai kind op &rsquo;n straathoek agter sy knie&euml; skuil! Ons glo &rsquo;n ongehoor&shy;same kind maak van ons &rsquo;n slegte ouer. Hoe ver is dit nie van die waarheid nie? Kyk maar rond in ons gemeenskappe. G&rsquo;n ouer of moeder word hartseer en vernedering gespaar as dit by haar kinders kom nie. Of jy nou ryk, arm, &rsquo;n onderwyser of huishulp is, jy kan nie jou kind se karakter bepaal nie. Jy moet weet wanneer om te laat los, al bly daai band van liefde julle bind. Ons moenie slagoffers word van ons geliefdes nie. Ons moet ons regmatige plek in ons huise en gesinne inneem, op ons trone sit en ons krone as moeders met trots dra. Ons is die spil waarom hul lewe draai en ons moet geharnas wees teen elke euwel wat ons vestings bedreig. Baklei vir dit waarin ons glo, betug en beredder wat en waar ons kan. Ons moet ook ons selfwaarde leer ken. As mens en moeder. Ons geliefdes moet ons waardeer en oppie hande dra. Nie wag vir eendag wanneer ons nie meer daar is en dan besef &ldquo;wat is &rsquo;n huis, sonder &rsquo;n moeder nie&rdquo;.&nbsp;