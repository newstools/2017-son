DIE toelaatbaarheid van ’n verklaring wat Henri van Breda kort ná die moorde op sy ouers en broer gemaak het, word nou betwis. Die staat sê Henri is as ’n slagoffer beskou toe hy die verklaring afgelê het en sy verdediging beweer hy was toe al ’n verdagte. Henri staan in die Kaapse hooggeregshof tereg vir die moord op sy ouers, Martin en Teresa, en sy broer, Rudi, op 27 Januarie 2015 in hul larney huis op die De Zalze-landgoed buite Stellenbosch. Sy suster, Marli, het die aanval oorleef. Henri het net ’n paar skrapies opgedoen. Regter Siraj Desai het ’n binneverhoor begin om te bepaal of die verklaring wel toelaatbaar is. Henri se lawyer, adv. Piet Botha, het aan Desai gesê ’n groot deel van die staat se saak is op daardie verklaring gegrond. Sy kliënt is destyds nie gewaarsku dat hy ’n prokureur kon roep nie en sy regte is ook nie aan hom voorgelees nie. Maar staatsadvokaat Susan Galloway sê op haar beurt dat Henri in daardie stadium net as ’n slagoffer beskou is en dus was dit nie nodig dat sy regte aan hom voorgelees is nie. Sers. Clinton Malan het die verklaring afgeneem en getuig nou in die binneverhoor. Volgens hom was Henri dié oggend kalm en stil en het geen emosie getoon nie. Henri was hul belangrikste getuie en dit was belangrik om sy verklaring af te neem sodat die polisie verder kon ondersoek. “Hy is deurentyd soos ’n slagoffer gehanteer,” het Malan getuig.