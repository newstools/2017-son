’N MAN (42) veg om sy lewe in die hospitaal nadat ’n mob hom byna doodgeslaan het. ’n Horde mense in Sun City, Sir Lowry’s Pass Village, het die ou aangeval nadat sy stiefdogter (9) beweer het dat hy haar verkrag het. Volgens lt.kol. Andrè Traut, ’n polisiewoordvoerder, is die slagoffer onder polisiebewaking. Na verneem word het die inwoners hom Dinsdag omstreeks 20:00 tot in ’n kanaal gejaag en hom daar begin aanrand. Daar is blykbaar geskree: “Maak hom vrek! Maak hom vrek!” Die polisie het tot sy redding gekom terwyl hy geskop en geslaan is, en klippe op sy kop gegooi is. Louis McIvis, ’n Khoisan-hoof en gemeenskapsleier, sê die in­woners het oorreageer omdat hulle nog geskok is oor wat met Courtney Pieters gebeur het. McIvis dreig: “Ek weet van nóg seuns en meisies wat gemolesteer word, en gaan dit my werk maak om die skuldiges te laat boet.”