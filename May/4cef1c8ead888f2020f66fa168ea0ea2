OUERS, pasop vir die nuwe aanlyn speletjie Blue Whale, wat jongmense glo aanmoedig om selfmoord te pleeg. ’n Baaise pastoor, Godfrey Grootboom, beskryf dit as “die duiwel se werk omdat selfmoord goddeloos is”. Waarskuwingsboodskappe doen reeds die ronde op sosiale media. Zarina Ghulam, ’n woordvoerder van Sanca, is bewus van die speletjie en het ook ’n waarskuwingsboodskap op haar selfoon gekry. “Ouers, pasop vir die nuwe speletjie Blue Whale. Dit gee kinders meer as 50 uitdagings om te voltooi en die laaste een is selfmoord,” staan in die boodskap. East Coast Radio berig die speletjie het 50 uitdagings en elke dag moet die deelnemer een afhandel. “Die laaste uitdaging is selfmoord.” Luidens die berig kom die speletjie uit Rusland. The Citizen het ook oor die speletjie berig en verduidelik hoe dit werk. “­ ’n ‘Administrateur’ of ‘mentor’ gee opdrag vir verskillende uitdagings. “Selfverminking, om horror-films te kyk, staan op die rand van die dak van ’n gevaarlik hoë gebou, luister na musiek wat die ‘administrateur’ stuur, is alles deel van die speletjie se uitdagings.” Verder word in die berig gesê “die siekmakende take lei tot slaapontneming en brainwash spelers. Die rede daarvoor is dat die uitdagings donkerder en erger word, en op die laaste dag word die uitgeputte en verwarde speler aangemoedig om selfmoord te pleeg.” Die “administrateur” vra ook vir bewyse in die vorm van daaglikse foto’s van uitdagings wat die spelers voltooi. The Citizen het verder berig die administrateur gee instruksies aan spelers om hulself te vermink deur ’n walvis op hul lyf te sny en daarna foto’s daarvan op sosiale media te plaas. “Die speletjie is deur ’n Russiese koerant met 130 sterftes verbind,” berig The Citizen. Intussen vertel Grootboom selfmoord is volgens die Bybel een van die grootste sondes. Hy het bygevoeg dat God dit as moord beskou. “In Psalm 31 vers 15 word gepraat van hoe almal se lewe in God se hande is. “As jy selfmoord pleeg, verwerp jy die lewe wat God vir jou gegee het,” vertel Grootboom Volgens Grootboom sê die Bybel dat niemand die hand aan eie lewe mag slaan nie. “Ouers en kerke moet meer betrokke raak by jeuglede se kwessies en ook by wat in hul lewe aangaan.” Grootboom sê dis belangrik dat ouers hul kinders se selfone te alle tye dophou.