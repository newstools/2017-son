“DIT gaan ’n bitter oorlog wees. Dié is ’n revolusie.” Só sê die omstrede voormalige mayor van Beaufort-Wes, Truman Prince, nadat sy party, die ANC, laas week in ’n tussenverkiesing deur die DA geklop is. Die Wes-Kaapse onafhanklike verkiesingskommissie (OVK) sê die verkiesing het so mooi verloop dat die nasionale ANC die OVK bedank het. Prince hou egter vol hy het ’n klag by die nasionale OVK-kantoor ingedien. Hy sê die DA-kandidaat, Japie van der Linde, se suster was die adjunk-voorsittende beampte en dus is dit ’n botsing van belange. Prince sê: “Die mense van Beaufort-Wes het nié vir Japie gestem nie. “Miskien het die plaaswerkers vir hom gestem, want die boere het gesê hulle gaan hul werk verloor as hulle vir die ANC stem. “Die stemme is gedraai, want Japie se suster was die deputy presiding officer.” Die Wes-Kaapse verkiesingsbeampte, eerw. Courtney Sampson, sê ingevolge die Kieswet kry partye 48 uur kans ná ’n verkiesing om by die nasionale OVK te appelleer. “Ek weet nie of die ANC dit gedoen het nie,” sê Sampson gister. “Die wet maak voorsiening vir klagtes, maar dié tussenverkiesing het na ons mening goed verloop.” Die nasionale ANC-woordvoerder, Zizi Kodwa, sê: “Die ANC verwelkom die bekendmaking van die uitslag van die tussenverkiesings wat Donderdag gehou was, 17 in KwaZulu-Natal en een in die Wes-Kaap.”