DIE nuwe liedjie “Protest!” deur ’n talentvolle rapper van die Baai is die stem vir die noordelike gebiede. Jason “Jbux” Fraser (35) van Hillside het ’n groot passie vir musiek en het dit onlangs gebruik om ’n storie te vertel. Sy nuwe song is dié maand op die sosiale media uitgereik en die rapper doen daarmee ’n beroep op die Metro se burgemeester, Athol Trollip. Dit kom nadat talle woedende inwoners van Helenvale laas week paaie afgesper en tyres gebrand het. Fraser sê die liedjie is binne ’n uur geskryf. “Dit was baie maklik, want ek het lank voor die nuwe protes­aksie daaroor gedink.” Kort nadat die song bekend gestel is, het Fraser en ’n paar leiers van die gemeenskap saam met Trollip byeengekom. Fraser sê almal het op hierdie ver­gadering verskil­lende voorstelle gemaak. “Die groot uitdaging is om te sien of ons stemme gehoor is en of daar iets gedoen sal word om meer as net die protes-aksie aan te spreek.” Die rapper het voorstelle gemaak oor meer programme vir jeuglede en programme wat die sakesektor betrek. Fraser het ook bekend gemaak hy is geen voorstander vir enige politieke partye nie. Hy sê mense soek antwoorde van hul leiers en wou weet hoeveel meer mense moet doodgaan voordat hulle (die leiers) hul verskille opsy sal sit om ’n ­verskil te probeer maak. Intussen gee Fraser ook ’n bietjie geskiedenis oor waar hy grootgeword het. Die talentvolle rapper het 35 jaar terug sy oë vir die eerste keer in Didloftstraat, Bloemendal, oopgemaak. Daarna het die familie na Uitbreiding 21 in Bethelsdorp getrek. Fraser het daar verlief geraak op musiek. “Ek het musiek vir die eerste keer ondervind deur my oompie se musiekversamelings en mense wat musiek van hul boom boxes gespeel het. “In die 1980’s het mense na Kurtis Blow, ­The Sugarhill Gang, Melle Mel en Bob Marley geluister en dit is hoe my liefde vir musiek begin het.” Fraser het sy tienerjare in Gelvandale ­geniet en het ’n paar jaar later Hillside toe getrek. “Ek onthou toe ek deur die Baaise townships gehardloop het en bande met ouens gesmee het danksy ons belangstelling in musiek.” Sy motivering agter die liedjie “Protest!” is ’n stryd wat al vir jare aangaan in die Northerns. Fraser het die liedjie geskryf uit die oogpunt van “sy mense”. “Al waaroor ek gedink het, was die desperate gehuil van ont­stoke mense,” sê hy. Volgens Fraser is Afrikaans ook bekend as die “gatmaak-taal”. Hy sê: “Ek voel dit (taal) kan vir baie meer gebruik word. Dit is ’n kragtige instrument wat ’n mens kan gebruik as ’n stem vir die mense.” Hy vertel verder hoe die liedjie se oorspronklike naam “Dear Trollip” was. “Ek was op pad terug van die Kaap af toe ek van die protes­aksie in die Baai gehoor het.” Fraser meen dat hy spesifiek op die protes gefokus het omdat betogings gereeld in dié areas uitbreek. Hy het verder gepraat van hoe die Northerns se griewe al vir jare op dowe ore val. “Ons mense is vasgevang tussen twee politieke partye en ek het gevoel genoeg is genoeg. Iemand moes iets sê.” Fraser is al 15 jaar in die musiekbedryf. Hy vertel hoe hy al baie liedjies oor verskillende kwessies geskryf het. Fraser voeg by een van die kunstenaars wat aan sy label verbind is, is True Sight Music se Nielo. “Nielo se nuutste liedjie, ‘Gunne wat Klap’, word nasionaal op verskillende radiostasies gespeel.”