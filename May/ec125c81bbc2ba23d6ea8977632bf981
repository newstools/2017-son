DIE storm rondom die heraanstelling van Brian Molefe as Eskom se uitvoerende hoof wil maar net nie bedaar nie.En nou dreig di&eacute; storm om Lynne Brown, minister van openbare ondernemings, ook te oorrompel. Brown weet omtrent nie meer watter kant toe om te koes nie, want nie net is sy in die visier van die opposisiepartye en drukgroepe nie, maar selfs haar eie party, die ANC, stem glad nie saam met haar besluit nie. Haar verskoning dat dit goedkoper sou wees om Molefe weer in sy vorige pos aan te stel as om hom &rsquo;n pensioen van R30 miljoen te betaal, is maar bra flou. Sy het di&eacute; verskoning gemaak terwyl &rsquo;n ondersoek na di&eacute; kwessie, wat sy self gelas het, nog aan die gang was. Brown weet alte goed dat Molefe onder &rsquo;n wolk by Eskom weg is. Hy het self ges&ecirc; hy loop &ldquo;in die belang van goeie korporatiewe beheer&rdquo;. Daarom is haar optrede so verstommend. Dit is tyd dat Brown die trekpas kry.