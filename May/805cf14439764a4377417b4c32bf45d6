&rsquo;N RUKKIE gelede was daar &rsquo;n hutsmerk op Twitter: #MenAreTrash.Dit was nadat die uitgebrande lyk van Karabo Mokoena (22) in Soweto gevind is. Haar eks word van haar moord aangekla. Die dood van klein Courtney Pieters (3) van Elsiesrivier is nog vars in ons geheue. Toe volg &rsquo;n vlaag doodstydings en lyke en voorvalle van verkragting. Twee berigte was net te veel vir my gemoed. Drie skoolseuns tussen 12 en 14 jaar het &rsquo;n meisie (8) van Randburg op die skoolperseel verkrag. Sy was so getraumatiseer dat haar lyfie inmekaar gestort het. Die ander berig is oor &rsquo;n swanger vrou wat glo deur &rsquo;n bende van 11 mans verkrag is. Hoe ongoddelik en onmenslik moet jy wees om d&iacute;t aan &rsquo;n ander mens te doen wat &rsquo;n lewe dra! En in Karabo se geval: Hoe sit jy &rsquo;n motorband om iemand se nek en steek dit aan die brand? Iemand vir wie jy kastig lief was, maar pimpel en pers geslaan het? Lyk die liefde so?Is &rsquo;n #NotInMyName-opmars deur mans soos ons gister gesien het, genoeg om mans te mobiliseer? Ek het laas jaar &rsquo;n aanhaling raakgelees wat telkens by my spook as die gesprek oor manlikheid en afwesige pa&rsquo;s in die diskoers is. &ldquo;Men with integrity hold other men accountable&rdquo;. Gwa! Dit slaan my elke keer vierkant tussen die o&euml;.Vra jouself af: Hoeveel keer praat mans oor hul vaders se sondes, eie tekortkominge en waar hul p&ecirc;lle hul vroue verniel? Bly hulle net stil, want hulle wil kastig nie inmeng nie? Maak dit hulle medepligtiges? Stilbly is ook mos &rsquo;n antwoord. &ldquo;Ja, maar jy weet, vroue . . . Hulle hou nie hul monde nie en lok ons uit; sy ken nie haar plek nie en wil nie hoor ek is die man nie. Sy wil die broek dra . . .&rdquo; S&oacute; eggo die geykte verweer.En &rsquo;n agtjarige meisie wat deur skoolmaats verkrag word? Hoe uitlokkend is &rsquo;n swanger vrou dat 11 mans haar liggaam moet skend? As een uit elke vyf vroue in hul persoonlike ruimte deur &rsquo;n intieme maat aangeval word, dan is ons huise en ons vroue se lywe oorlog&shy;sones. En mans raak die vyand. Dis nie feministiese uitsprake of malebashing nie. Lees maar die statistieke en kyk na die ondersoeke na femicide. Die slotsom is: Ma&rsquo;s moenie net oor hul eie veiligheid worry nie, maar ook hul meisiekinders. Wie vertrou jy as die ooms, broers, oupas en pa&rsquo;s hulle versaak?Ek moet dit by my tweejarige indril dat haar geslagsdele privaat is en dat niemand haar op haar mond soen nie. Ek moes haar die woordeskat van kleinsaf leer dat haar liggaam hare is. Sy gee nie drukkies en soentjies as sy nie wil nie.Mans met integriteit durf nie langer stilbly en die status quo handhaaf nie.Vroue kan praat, pleit, dreig en &aacute;l wat &rsquo;n march is, bywoon . . . maar sonder die ondersteuning van eerbare mans, baklei ons alleen. Nie alle mans is trash nie. Nie alle mans slaan hul vroue en verkrag hul kinders nie. Ons weet dit. Maar sal die mans wat s&ecirc; hulle doen dit nie, &rsquo;n backbone inspan en opstaan? Sal die broddas by die braai, kerk, gym en die rugby hul spiere vir &rsquo;n greater cause bult en hul p&ecirc;lle wat die hand vir hul vrou lig, verantwoordbaar hou?LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onder&shy;werpe waaroor hulle gesels.