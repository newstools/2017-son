&lsquo;ERFGOED is swerfgoed.&rdquo;S&oacute; het die ou mense mos altyd beswaard ges&ecirc;. &ldquo;Hoe dan so?&rdquo; wou ek eendag nuuskierig weet.&ldquo;Sien, my kind, as jy nie hard geswoeg en gesweet het vir &rsquo;n ding nie, sal jy hom nooit in der ewigheid waardeer nie.&rdquo;En dit het ek ongelukkig persoonlik ervaar met die afsterwe van my geliefde ouma. Die enigste huis wat ek as my tuiste beskou het, moes n&aacute; haar dood verkoop word.Daai tweevertrek-skakelhuis wat sy so moeilik bekom het. Die plek waar sy vir haar kinders en kleinkinders &rsquo;n veilige hawe geskep het. Dit was haar trots tot die dag van haar dood, maar &rsquo;n onverskillige erfgenaam het dit vir &rsquo;n appel en ei verkwansel.Hierdie maand vier ons Erfenisdag en dit laat my so baie dink aan daardie gesegde. Hier sit ons in &rsquo;n eens pragtige land en wat maak ons daarmee? Ons breek af! Ons moor en steel en verkoop en verruil ons kosbare erfporsie vir &rsquo;n pot lensiesop. Pleks van saamstaan om ons erfenis van ondergang te red, bedink ons planne om mekaar verder die afgrond in te druk.Teen hierdie tempo is dit net &rsquo;n kwessie van tyd totdat daar niks vir niemand oorbly nie. Dan wil ons lang krokodiltrane stort oor dit wat eens was. Dan kom die beskuldigings van: &ldquo;Jy het geweet dit gaan gebeur, hoekom het jy ons nie gehelp nie?&rdquo; Maar nou is ons eiewys. Totdat die paw paw die fan strike. Ons maak ons weereens reg om Erfenisdag te vier en sommige maak reg vir Braaidag. Hoe dit ook al sy, ons moet dit doen met die regte houding.Ons moet respek kweek vir mekaar se menswees. Die kultuurgrense oorsteek en uitreik na mekaar. Versoening is &aacute;l wat ons van ondergang gaan red in hierdie donker tyd waar politieke korrupsie hoogty vier en ons daagliks voel ons word beroof van ons erfenis deur diegene wat hulself aangestel het as boedel-eksekuteurs. Elkeen is geregtig op sy regverdige deel, maar ons moet onthou dit kom met groot verantwoordelikheid. Erfenis beteken niks as ons dit nie waardeer nie. Dis hoekom dit so belangrik is dat ons die jeug opvoed. Hulle is die toekomstige erfgename van dit wat ons agterlaat.Hulle moet leer swoeg en sweet. Hulle weet juis so min van hul kultuur en &aacute;l wat hulle nou sien en leer, is dit wat hulle elke dag in die koerante lees en op die kassie sien. En dit voorspel niks goed nie.Ons moet hulle leer trots wees op onse land. Ons moet hulle leer om te waardeer en te respekteer. Hulle laat besef alles is nie net sleg en lelik nie. Hul erfporsie bevat nog baie kosbare en onvervangbare elemente, soos kultuur, kuns, tale en tradisies waarop hulle kan voortbou.