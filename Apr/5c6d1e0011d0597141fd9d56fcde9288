DIE geroep om die bruin stem hier tydens die afwesigheid van enige politieke verkiesing is nogal oorverdowend.Veral gesien in die lig van die dinamika van die huidige Suid-Afrikaanse politiek, wat daagliks in alle media uitgedra word.Snaaks hoe die afwesigheid van die refrein &ldquo;die bruin stem&rdquo; nie nou ter sprake is nie. Hoe daar nou niemand is wat in die bruines se politieke bestaan belang stel nie.Tog vorm dit net so &rsquo;n kontras dat bruin mense so gou vergeet van die politieke meesters wat hulle met elke verkiesing subtiel dwing tot politieke gedienstigheid. Is ons net tydens verkiesings belangrik? Ironies genoeg moet ek vandag noem dat wat ek veral op die sosiale media waarneem, is dat die party wat tans darem nog duidelik na vore kom vir die bruines, die party is wat darem nasionale aandag getrek het in die laaste verkiesing, naamlik Icosa. Waar is die BBB, BHVV, Patriotic Front en ander? Of is Icosa weer net t&eacute; bruin vir die bruin elite?Op kultuurgebied is die Khoi-San-bewegings darem aan die gang en word daar gereeld gepoog om die bruin mense se belange op die nasionale agenda geskryf te kry.Wat egter ook interessant is, is dat daar op die einste sosiale media gewag gemaak word van die politieke geheue van bruin mense. So gereeld word bruines daaraan herinner om &ldquo;huis toe&rdquo; te kom na die onderskeie politieke partye &ndash; meer spesifiek deur die ANC se leiers wat hul afvalliges, soos die Bybelse verlore seun, graag terug wil verwelkom. Dis dan juis dan dat hulle die politieke dinamika aanwend om kiesers daaraan te herinner hoe partye byvoorbeeld kiesers vergeet.Neem maar die Patricia de Lille-debakel. Vir baie was dit &rsquo;n geval van die wit DA wat nie plek het vir sy bruin partylede wat &rsquo;n bietjie guts het nie. Dat die Cremora-kern van die DA steeds die kitaar slaan ondanks die DA se pogings om meer swart kiesers te wen. Dis dan wanneer Icosa en die ANC kiesers herinner aan die waarskuwings wat hulle voor die verkiesing aan die kiesers gerig het: Die DA dien net wit belange.Of is dit ook reeds vergete? Of kom ons neem, ter wille van balans, ook die Marius Fransman-geval in ag. Spesifiek toe die man met die tas, Gwede, Marius gevra het om liewer ice cream te gaan verkoop.Siesa-la! D&iacute;t vir &rsquo;n nasionale leier?En het ons vergeet dat die einste Gwede bruines in Delft verneder het tot &ldquo;bakhand-staners&rdquo;? Dis d&aacute;n wanneer die bruin partye vir hul bruin kiesers wat nog in die ANC is, vra: &ldquo;Kom huis toe, want Icosa is die tuiste vir bruin mense.&rdquo; Icosa is die party wat volgens hulle nie-rassig &ldquo;veg teen die uitsluiting van bruines&rdquo;.Of kom ons neem die debakel rondom Helen Zille oor kolonialisme. Enigeen wat dink die DA gaan Zille recall, moet sy kop laat lees by die naaste veearts. Dis net te &ldquo;costly&rdquo; om die miesies te herroep. En net so &ldquo;costly&rdquo; is dit vir die ANC om die mees omstrede president van alle tye, Jacob Zuma, te recall. Vergeet bruin mense te gou? Of word ons net te maklik weer oorreed deur die politieke meesters van manipulering om te vergeet wat hulle met ons kruisies aanvang nadat ons vir hulle gestem het?Is dit waarom daar die onheiligste koalisies gevorm kan word? Wie het ANC gestem om met die DA saam te werk soos in Kannaland? Watter EFF-kiesers het gestem dat die EFF die mag aan die DA oorhandig om die metro&rsquo;s te regeer?Vergeet bruines so gou? As die volgende nasionale verkiesing kom, sal ons onthou van die ice cream? Van bruines wat bakhand staan? Van die goeie ou kolonialisme? Van die vernedering van bruines in die DA? Ek vra maar net ...