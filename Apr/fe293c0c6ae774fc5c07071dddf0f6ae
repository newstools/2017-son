DIE lyk van ’n man van Schauderville is Dinsdagmiddag langs ’n muur in Noordeinde gevind. Kol. Priscilla Naidu, ’n polisiewoordvoerder, sê Dawid Fisher (53) se lyk is 15:00 gevind met ’n skietwond in die kop. “Die polisie het inligting gekry oor ’n skietvoorval in Sidonweg. “Toe polisielede hul rondes in die area gedoen het, het hulle Fisher se lyk en ’n bakkie op die toneel gevind.” Naidu het bygevoeg die omstandighede rondom die moord is steeds onbekend. “Die oorledene het geen bekende bende-affiliasie gehad nie en die polisie soek dringend na enige inligting oor die moord.” Naidu het bevestig die provinsiale bende eenheid ondersoek ’n moordsaak. Alle inligting wat verskaf word, is vertroulik en mense het die reg om anoniem te bly.