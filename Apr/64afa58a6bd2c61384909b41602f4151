EEN van die twee mans wat na bewering verlede jaar op &rsquo;n vermeende Baaise bendebaas geskiet het, is Woensdag in die Baaise landdroshof gearresteer.Di&eacute; 21-jarige bendelid, verbonde aan die Nice Time Boys, is ook &rsquo;n verdagte in &rsquo;n ander moordsaak en moes vir di&eacute; saak verskyn toe hy deur lede van die provinsiale bende-ondersoekeenheid in die hofgange opgemerk is.Di&eacute; arrestasie spruit uit &rsquo;n voorval op 20 Augustus ver&shy;lede jaar toe die verdagte na bewering op Wendell Petersen, die vermeende leier van die Dustlife-bende, losgebrand het. Son het vroe&euml;r berig oor twee onbekende verdagtes wat skote op Petersen se silwer BMW afgevuur het by die Boardwalk in die Baai.Kol. Priscilla Naidu, &rsquo;n polisiewoordvoerder, het destyds die skietvoorval aan Son bevestig en ges&ecirc; niemand is beseer nie.Die skote het omstreeks 21:00 die aand van die voorval geklap toe Petersen en drie insittendes in Tweede Laan by die hoofuitgang van die Board&shy;walk uitgery het. &ldquo;Twee onbekende gewapende mans het die voertuig genader en verskeie skote in hul rigting gevuur. Hulle het te voet gevlug,&rdquo; het Naidu ges&ecirc;.&ldquo;Een van die &shy;koe&euml;ls het die BMW deurboor.&rdquo; Volgens Naidu het die verdagte, wie se naam weerhou word omdat hy nog nie vir di&eacute; saak in die hof verskyn het nie, Woensdag by die landdroshof opgedaag omdat hy ook &rsquo;n verdagte is in die moord op Keeno Charles.Son het ook vroe&euml;r berig oor die 20-jarige Charles, wat in September ver&shy;lede jaar doodgeskiet is. Hy was &rsquo;n verlangse familielid van die DA-raadslid van wyk 13 in die Nelson Mandelabaai-metro, Pieter Hermaans.Charles en &rsquo;n paar vriende het op 16 September 2016 omstreeks 20:15 glo in &rsquo;n shack in Voisenstraat gesit en &rsquo;n 9 mm-vuurwapen onder mekaar aangegee.Volgens Naidu het die verdagte na bewering &rsquo;n vuurwapen uitgehaal en aangegee vir die ander om na te kyk.Toe die vuurwapen glo aan die verdagte teruggegee is, het &rsquo;n skoot afgegaan en Charles is een keer in die maag getref.Die verdagte het daarna spore gemaak. Hy kom vandag in die plaaslike landdroshof vir albei sake voor.