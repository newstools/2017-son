DAAR is verskeie maniere waarop iemand in die Van Breda’s se huis op die De Zalze-gholflandgoed, buite Stellenbosch, kon kom. Martin, Teresa en hul seun Rudi is op 27 Januarie 2015 in die huis met ’n byl vermoor. Hul dogter, Marli, het die aanval oorleef, maar het geheueverlies. Die ander seun, Henri, staan nou in die Kaapse hooggeregshof tereg op hul moorde en die poging tot moord op sy suster, Marli. Hy het net ’n paar skrapies opgedoen. Daar was Dinsdag ’n ondersoek ter plaatse en die hele hof is na die huis toe. Die huis is sowat 1,2 km van die sekuriteitingang. Die hele landgoed het elektriese heinings en daar is ook CCTV-kameras oral. Al die huise is baie naby mekaar. Woensdag is die bevindinge van die ondersoek op rekord geplaas. Gedurende die ondersoek het adv. Pieter Botha, Henri se lawyer, die regter daarop gewys dat die eetkamervensters op die grondvloer tot op hul wydste oop was. Hy het gesê iemand kon deur dié vensters toegang tot die huis verkry het omdat daar nie diefwering voor die vensters is nie. Henri se instructing attorney, Lorinda van Niekerk, het fluks oor die twee hekke en ’n muur gehop om te wys hoe maklik dit is om toegang tot die eiendom te verkry. Henri het Maandag in sy pleitverduideliking beweer daar was ’n laggende, bylswaaiende maniak met ’n balaklawa in die huis. Teresa se lewelose liggaam en Marli is op die boonste verdieping se landing aan die bopunt van die trap gekry. “Teresa het op haar maag gelê met haar gesig weg van die slaapkamer af. “Marli het op haar rug gelê met haar voete in die slaapkamer. ’n Klein boekrak was teen die muur oorkant die trap,” lui die verslag. Die byl waarmee die Van Breda’s vermoor is, is gevind op die oorloop van die trap net onder die landing waar Teresa en Marli gelê het. Daar was ook ’n laptop en handsak op die eetkamertafel, maar niks is gesteel nie. Die verhoor gaan Dinsdag voort.