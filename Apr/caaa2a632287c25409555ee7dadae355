&rsquo;N TRONKBEWAARDER wat na bewering deur familielede van gevangenes betaal is om selfone en dwelms in die tronk te smokkel, het Donderdag sy eerste verskyning in die hof gemaak. Dawson Hendricks (49) van Paarl-Oos is &rsquo;n tronkbewaarder by die korrektiewe sentrum Paardeberg buite die Paarl. Hy het onder meer op aanklag van korrupsie, die aanvaarding van ongemagtigde belonings en korrupte bedrywighede met betrekking tot openbare beamptes in die Bellville-handelshof verskyn. Hendricks het sedert Desember 2012 met &rsquo;n hele aantal gevangenes bevriend geraak.Hy het glo gere&euml;l om vir hulle selfone en dwelms onwettig in die tronk in te smokkel teen betaling. Volgens die ondersoek het Hendricks selfone en pakkies dwelms in die tronk ingesmokkel terwyl hy nagskof gewerk het.Die selfone en die dwelms is aan die gevangenes gegee in ruil vir geld of ander voordele. Die gevangenes se familie het glo geld vir Hendricks by Shoprite se Money Market inbetaal. Dis na bewering op di&eacute; manier gedoen om die betalings aan Hendricks te verbloem. Van 29 Desember 2011 tot Desember 2013 het Hendricks glo 131 betalings deur die Shoprite Money Market gekry. Die betalings was altesaam R23 980.06.Die besit van en ruilhandel met selfone en onwettige dwelms is verbode in korrektiewe sentrums.Hendricks werk steeds by die Paardeberg korrektiewe sentrum.Hy verskyn weer op Woensdag 3 Mei in die Bellville-handelshof. Sy regsverteenwoordiger het versoek dat die saak vir verdere konsultasie tot dan uitgestel word.