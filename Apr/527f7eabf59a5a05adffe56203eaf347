DIE drome van ’n hoërskoolleerder van Elsiesrivier is deur ’n gangster se gun in stukkies geskiet. Luciano Waterberg (17), ’n gr. 11-leerder van Range High School, is Dinsdagaand ’n klipgooi van sy huis koelbloedig vermoor. Waterberg was op pad om ’n pakke chips by die mobile oorkant die straat te gaan koop toe hy geskiet is. Drie mans wat na bewering aan ’n bende behoort, het hom genader en een keer deur die kop geskiet en twee keer deur die bors. Hy is op die toneel dood. Volgens Waterberg se tante, Barbara Waterberg (58), het die moord te doen met sy neef, Wesley Jacobs (21), wat op 2 April ook doodgeskiet is. ’n Hartseer Barbara sê: “Ons hele familie leef nou in vrees. “Luciano is doodgeskiet oor die gangsters gedink het hy is ’n getuie in sy neef se moordsaak. “Maar hy het nie eens gesien wie sy neef vermoor het nie. “Dit is die cops se nalatigheid oor hulle vir Luciano op die toneel ondervra het en die gangsters het dit gesien.” Luciano se ma, Lucinda Waterboer (50), sê: “Hy was besig om aan ’n skooltaak te werk. “Hy het vir my R2 gevra om vir hom ’n pakkie chips te gaan koop. “Hy was skaars uit die huis uit toe skiet hulle hom. Verlede Dinsdag het hulle ook op hom geskiet. Gelukkig kon hy weghardloop en is hy nie raakgeskiet nie. “Hy het so uitgesien om sy skoolloopbaan te voltooi en ’n diesel-mechanic te word.” Sy het hom as kranige sokkerspeler beskryf wat nie by bendes betrokke was nie. Volgens lt.kol. Andrè Traut, ’n polisiewoordvoerder, is niemand nog vir die moord gearresteer nie.