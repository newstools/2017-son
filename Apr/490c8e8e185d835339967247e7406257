DIE gemeenskap van Ceres is woedend nadat drie beskuldigdes in die moord op ­Jonathan Ambraal bail gekry het. Son het vroeër dié maand berig oor Ambraal wat teen ’n elektriese heining op ’n plaas gegooi is. Ambraal, wat haweloos was, was glo een van ’n groep wat vrugte op die plaas wou steel. Drie sekuriteitsbeamptes – Nodia Malesa (30), Steven Mayekiso (34) en Jeffrey ­Ramashiya (30) – het Dinsdag in die hof in Ceres verskyn en is bail van R1 000 elk toegestaan. Deel van hul borgtogvoorwaardes is dat hulle nie die plaas mag verlaat nie. Die gemeenskap het n petisie opgestel teen bail, maar het te laat by die hof opgedaag daarmee. Die familie en gemeenskap voel die drie moes binne gebly het omdat Ambraal so wreed vermoor is. Hulle sê as Ambraal famous of ryk was, sou die drie nooit bail gekry het nie. Die saak is uitgestel tot 7 Junie. Intussen sukkel die familie om begrafnisreëlings te tref omdat hulle nie geld het nie.