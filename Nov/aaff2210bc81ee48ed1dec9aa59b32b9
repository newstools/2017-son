YUSIF Wyeth, bekende sakeman van die Strand, sê die Stad Kaapstad is besig om mense te verneuk as dit kom by waterrekeninge.  Wyeth se uitlating kom nadat hy ’n munisipale rekening van R50 000 ontvang het. Die Stad dreig hom om die geld van sy koopkrag te verhaal. Die eiendom ter sprake is by Naomistraat 18 en word bewoon deur drie gesinne.  Wyeth sê voordat hy die astronomiese rekening gekry het, was die maandelikse gebruik net meer as R1 000. Hy het ook vir hom in Maart twee watertenke aangebring waarin hy reënwater opvang om toilette mee te spoel en was- en skottelgoed te was. Volgens Wyeth het hy die rekening betaal, maar voordat hy dit gedoen het, het hy eers ’n leak detector-maatskappy ingekry. Ouma “Ál lekplekke wat gevind is, was by die waste-pyp van die opwasbak. Dis nie net ek wat kla nie. Verder af in my straat is daar ’n vrou wat ’n rekening van R18 000 gekry het,” sê Wyeth. Son het ook verneem daar is ’n ouma van Chris Nissen Park in Somerset-Wes wat ’n reuse-rekening van meer as R90 000 ontvang het. Xanthea Limberg, die Stad se mayco-lid vir water en sanitasie, sê die volgende stap vir Wyeth sal wees om sy meter te laat toets. Hiervoor sal hy self moet betaal. As die watermeter foutief is, sal die rekening aangepas word, verduidelik Limberg.