DIE vakbond Solidariteit se saak teen die voormalige uitvoerende hoof van Eskom word van vandag tot Vrydag in die Noord-Gautengse hooggeregshof aangehoor. Die vakbond dring aan dat Brian Molefe die geld terugbetaal wat hy onregmatig ontvang het. Volgens Anton van der Bijl, hoof van Solidariteit se Sentrum vir Billike Arbeidspraktyke, het Molefe se aanvanklike vroeë aftrede en daaropvolgende pensioenuit­betaling nie regmatig of binne die raamwerk van Eskom se pensioen- en voorsorgfonds plaasgevind nie. Respondente “Ons eis dat Molefe alle pensioenuitbetalings en voordele wat aan hom toegestaan is, terugbetaal,” het Van der Bijl gesê. Van der Bijl verduidelik voorts dat Solidariteit vir Molefe en Eskom se raadslede as respondente in die saak genoem het sodat hulle in hul persoonlike hoedanigheid aanspreeklik gehou kan word vir die vakbond se regskoste.