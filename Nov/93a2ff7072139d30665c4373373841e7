HENRI van Breda se kop het weens die epileptiese aanval nie reg gefunksioneer op die aand van die moorde nie. Só het dr. James Butler gister in die Kaapse hooggeregshof getuig. Butler, ’n neuroloog wat in epilepsie spesialiseer, was vir die tweede dag in die getuiebank. Die staat voer aan Henri het sy ouers, Martin en Teresa, en sy broer, Rudi, in Januarie 2015 op die De Zalze-wynlandgoed in Stellenbosch met ’n byl doodgekap. Henri word ook vervolg in verband met die bylwonde wat sy suster, Marli, meestal aan haar kop opgedoen het. Henri staan verder tereg op ’n aanklag van dwars­boming van die gereg nadat hy na bewering op die moordaand aan die toneel gepeuter het. Hy pleit onskuldig op ál die aanklagte. Butler is aanvanklik deur die staat gevra om Henri ná die voorval te ondersoek. Die staat het egter besluit om hom nie as ’n getuie te roep nie. Nadat Henri op 8 November ’n aanval gehad het, het die neuroloog hom geëva­lueer en epilepsie by hom gediagnoseer. Volgens Butler het hy verder bevind dat Henri op die aand van die moorde ’n epileptiese aanval gehad het wat hom 2 uur en 40 minute bewusteloos gelaat het. Hy het bygevoeg Henri se gedrag nadat sy ouers en broer met ’n byl doodgekap is, dui daarop dat hy in ’n “post-aanval-toestand” was. Butler het verder gesê: “Dit gaan nie oor loop of nie loop nie, en dit gaan nie oor onthou of nie onthou nie, maar oor die mate waartoe dit gedoen word. Uit sy geskiedenis is dit na my mening duidelik sy geheue is gefragmenteer. “Hoewel jy dinge kan doen, gaan jy stadig wees om dit te doen. Jou brein is wanfunksioneel. “Jy kan in staat wees om te loop, maar jy sal soos ’n dronkaard loop.” Hy het verder getuig dat hy daarvan oortuig is dat Henri nie besig is om sy epilepsietoestand aan te sit nie. “Hy het sy broek natgemaak. Hy was nie eens daarvan bewus dat hy sy broek natgemaak het nie,” het Butler bygevoeg. Butler het onder kruisondervraging deur adv. Susan Galloway, staatsaanklaer, erken Henri is die enigste bron wat sy simptome beskryf. Die saak duur vandag voort.Volg die saak hier:  
