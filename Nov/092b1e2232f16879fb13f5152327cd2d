DIE dag van die prom... Dis ’n dag waarna Stacha Arends omtrent uitgesien het. Maar nou leef sy soos ’n prinses in die hemel. Wyle Stacha sou Maandag saam met haar medeleerders in gr. 7 hul prom gehou het. Die 11-jarige pragpoppie van Tafelsig Primêr in Mitchells Plain het op 27 Maart verdwyn toe sy by haar vriendin in Matroosbergstraat gaan kuier het.  Haar lyk is ’n dag later op ’n oop stuk veld naby haar huis gekry. Randy Tango, wat net twee huise van haar ouerhuis af gewoon het, is in hegtenis geneem die dag nadat Stacha se lyk gevind is. Tango het glo ’n bekentenis afgelê en staan tereg op aanklag van ontvoering, verkragting en moord. Stacha se mammie, Sandy Markgraff, het gister aan Son vertel Maandag was vir haar ’n baie emosiebelaaide dag. Sy sê: “Ek het heeldag gehuil, want sy het so baie na dié dag uitgesien. “Sy het haar rok al in die begin van die jaar gekies. Dít het ek darem saam met haar gedoen. Dis ’n memory wat ek altyd sal hê.” Stacha sou ’n blou-en-wit ballerinarokkie met ’n tiara gedra het. Shihaam Japtha, ’n lid van Tafelsig Primêr se beheerliggaam, sê daar was Maandag nie ’n droë oog by die prom nie. “Ons het ’n kers aangesteek ter nagedagtenis aan haar en ’n oomblik van stilte gehou. “Haar vriende wat mal oor haar was, het ’n gedig vir haar voorgelees. “Al was sy nie daar nie, het ons nie van haar vergeet nie. Veral oor sy so oor die dag gepraat het.” Japtha voeg by: “Dis al waaroor sy gepraat het. Die prom. Elke dag.” Markgraff het ’n hartroerende boodskap op Facebook geplaas. Die boodskap lees: “Vandag, Here, ken Jy my hart, dit sou Stacha se prom gewees het en sy was so opgewonde en het die hele dag van dit gepraat. “Die rok wat jy gekies het, was so stunning, nes jou glimlag en hart. “God weet vandag dat Mammie en Daddy alles sou gedoen het om die dag spesiaal vir jou te maak. Jy het dit ook geweet. “Maar ek hoop jy geniet dit in die hemel, Liefie.” Tango sal weer op 4 Desember in die hof verskyn.