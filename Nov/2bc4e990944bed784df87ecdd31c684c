IN DIE huidige boekjaar se eerste ses maande het die Oos-Kaapse onderwysdepartement (OKOD) sy infrastruktuurbegroting met miljoene rande onderbestee. Hierdie begroting word gebruik vir die onderhoud, herstel en die aanbou van skole-infrastruktuur. Dié skokbevinding blyk uit ’n verslag wat deur die portefeuljekomitee oor onderwys in die Oos-Kaapse wetgewer voorgelê is. Die verslag het gefokus op die tydperk van 1 April tot 30 September 2017. Die departement van Mandla Makupula, die LUR vir onderwys, beweer egter hy sal sy infrastruktuurbegroting aan die einde van die boekjaar met sowat R430 miljoen oorbestee. Die departement se 2016/2017-jaarverslag is ook deur die komitee onder die loep geneem Daarin word uitgelig die OKOD het sy infrastruktuurbegroting met meer as R85 miljoen onderbestee. Luidens die komitee het die OKOD ’n reuse-begroting vir infrastruktuur en is dit van kritieke belang vir die onderhoud en bou van skole-infrastruktuur. Die besteding van die geld word egter belemmer aangesien die OKOD nie ’n effektiewe projekbestuur-eenheid het nie, aldus die komitee. So ’n eenheid is in beheer van aankope en kontrak­bestuur. “Daar is swak beplanning. Dit het ’n negatiewe impak op die lewering van infrastruktuur en lei tot ’n hoë voorkoms van afwykings van verskaffingskettingbestuur-regulasies,” word in die verslag verduidelik. Meer as R400 miljoen wat vir die infrastruktuur-agterstande by Oos-Kaapse skole bedoel is, is in die boekjaar 2016/2017 onderbestee. Dit was die plig van die nasionale departement van basiese onderwys om ’n grant van byna R1,6 miljard aan die uitroei van modderskole te bestee. Dié grant was van die nasionale tesourie afkomstig.  Nou moet die onder­bestede R415 miljoen teruggestuur word. Bobby Stevenson, Oos-Kaapse DA-adjunkleier, het voorheen gesê die departement van Angie Motshekga, minister van basiese onderwys, se voortdurende onderbesteding aan infrastruktuur in die Oos-Kaap is ’n skending van leerders se basiese regte “Die provinsie kan nie bekostig om R415 miljoen te verloor nie, veral as dit vir die uitroei van modderskole geoormerk is nie,” het hy verklaar. Themba Kojana, OKOD-hoof, het onlangs bevestig die infrastruktuur van 549 skole in die provinsie is 0% op standaard en behoort glad nie vir die onderrig van kinders gebruik te word nie.