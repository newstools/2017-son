SARON. – ’n Man wat glo lief is vir spoed is al weer in omstredenheid gedompel. Die driejarige Chaiver ­Junior “CJ” Swarts, is Vrydagaand na bewering deur dié man raak gery. Hy het enkele ure later in die hospitaal gesterf. Inwoners beweer dis die tweede keer dat die man iemand omry. Die man (wie se naam aan Son bekend is) het glo ’n paar jaar gelede ’n vrou omgery toe sy op ’n bruggie langs ’n straat gestaan het. Elize Vermeulen (38) is nou verlam en aan ’n rolstoel gekluister. Chaiver se ma, Suretha Swarts (22) wat tans swanger is met haar tweede kind, sê sy en CJ was so voor 22:00 op pad na ’n winkel.  “CJ het op die randsteen van die sypaadjie gestaan toe die bakkie met ’n spoed om die draai kom. “Toe die bakkie naby ons kom, het hy skielik van die linkerbaan af regs uitgeswaai en CJ aan die ander kant van die pad getref. “Hy het my kind só hard gestamp dat CJ aan die ­ander kant van die pad te lande gekom het. “Die bakkie het ’n hele ent verder tot stilstand gekom. “Ek kon sien hy (die bestuurder) is dronk, want hy kon nie ordentlik op sy voete staan nie. “Ek is met CJ na die Lapa Munnik-hospitaal in ­Porterville, waar hulle lank gesukkel het om sy lewe te probeer red. Hy het dit nie gemaak nie.  “Die man wat hom raak gery het, het ook saam met die polisie daar aangekom sodat hulle sy bloed kon trek vir ’n alkoholtoets. “Dié man is gewoond aan so jaag in die strate.” Charles Rossouw (42), Chaiver se pa, sê: “Die spoedwalle in die hoofstraat van die skema is te laag en moet hoër gemaak word sodat bestuurders gedwing word om stadiger te ry.” Speursers. Karel van Rooy het die voorval bevestig.  “Die 45-jarige bestuurder van die voertuig is vir die voorval gearresteer en ’n klag van strafbare manslag word teen hom ondersoek. “ ’n Toets is aangevra om die alkoholvlak in sy bloed vas te stel,” sê Van Rooy.