VERSKEIE vroue is dié naweek in aparte gevalle met ’n hamer en bierbottels aangerand. Kapt. André Beetge, polisiewoordvoerder, sê ’n man (25) het sy vrou (40) Saterdag omstreeks 21:30 in Motherwell NU9 met ’n hamer geslaan ná ’n konfrontasie oor hy ’n ander vrou in die huis gehad het. “Die vrou se baba was op haar rug en een van die houe het die kind getref. Albei het daarna mediese behandeling nodig gehad.” Ontslaan In ’n voorval op 30 Oktober het ’n man (40) omstreeks 19:00 oor die foon baklei terwyl hy gedrink het. Hy het toe ’n vrou (35) geskop en so ernstig beseer dat sy amper ’n maand in die hospitaal was.  “Toe sy op 25 November ontslaan is, het sy dadelik ’n saak van aanranding met die doel om ernstig te beseer by die Motherwell-polisie geopen,” sê Beetge. In twee ander voorvalle Saterdag is twee vroue (24 en 33) in Motherwell NU29 met bierbottels in die gesig geslaan. Die bevelvoerder van die Motherwell-cluster, genl. Dawie Rabie, sê in baie gevalle trek die slagoffer die saak terug. Die Motherwell stasie­bevelvoerder, brig. Ernie Neveling, waarsku oortreders: “Dis meestal in gesinsverband en alkohol speel ’n rol. Die SAPD sal die oortreders arresteer en borgtog weier.”