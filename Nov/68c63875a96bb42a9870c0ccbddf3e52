DIE Oos-Kaapse departement van paaie en openbare werke het sy infrastruktuurbegroting in die 2016/2017-boekjaar bestee, maar bitter min waarde vir geld gekry. Dit volg omdat die departement nie naastenby ál sy doelwitte bereik het nie. Dié bevindings word vervat in ’n verslag wat deur die portefeuljekomitee oor paaie en openbare werke aan die Oos-Kaapse wetgewer voorgelê is.  Die verslag fokus op die departement van Thandiswa Marawu, die LUR vir paaie en openbare werke, se jaarverslag vir die boekjaar onder bespreking. Luidens die jaarverslag het die departement 100% van sy sowat R1,36 miljard-begroting vir openbare ­werke-infrastruktuur bestee. Die besteding het egter net tot die behaling van 84% van die begroting se doelwitte gelei. Verder het die departement 99,3% van sy sowat R2,1 miljard-begroting vir vervoerinfrastruktuur bestee, maar net 64% van sy doelwitte bereik. In dié verband het die departement ook ’n toelaag vir die onderhoud van die provinsie se paaie met R14,8 miljoen onderbestee. Oudit Vicky Knoetze, die Oos-Kaapse DA-woordvoerder oor paaie en openbare werke, het bygevoeg die departement het ook nie aanbevelings deur Kimi Makwetu, die ouditeur-generaal (OG), ingestel nie. Dieselfde geld aanbevelings wat deur die provinsiale regering se eenheid vir interne oudit gemaak is. “Die departement is skuldig aan onreëlmatige besteding van meer as R341 miljoen. “Vrugtelose en vermorste besteding staan op R10 miljoen, terwyl ongemagtigde besteding ’n reuse R83,9 miljoen beloop het,” het sy bygevoeg. Die komitee het aangedring op ’n geskrewe verduideliking oor hoekom die departement nie die aanbevelings van die OG en eenheid vir interne oudit ingestel het nie. Hy wil weet, aangesien dié verontagsaming die departement se kanse op ’n skoon ouditmening in die 2019/2020-boekjaar in gedrang kan bring. Die departement se besteding vir die eerste ses maande van die huidige boekjaar is ook gister onder die loep geneem en sake verloop reeds weer sleg op die gebiede van openbare werke- en vervoerinfrastruktuur. Openbare werke het sy begroting vir infrastruktuur vir die tydperk 1 April tot 30 September 2017 met ’n som van R20,8 miljoen onderbestee en sal waarskynlik weer nie sy doelwitte bereik nie.  Die begroting vir vervoerinfrastruktuur is oor dieselfde tydperk met R85 miljoen onderbestee. 