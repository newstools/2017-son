BONGA Swelindawo het gister in die Kaapse hooggeregshof in trane uitgebars. Dit was toe hy getuig oor die dag toe hy sy suster se lewelose liggaam gesien het. Noluvo “Vovo” Swelindawo (22) se lyk is op 4 Desember gevind op ’n oop stuk veld nie ver van haar shack in Driftsands, Khayelitsha, nie. Dit was nadat ’n groep mans haar die vorige aand by haar blyplek ontvoer het. Sigcine “Ma­seven” Mdani (24) staan tereg vir die moord op en ontvoering van Vovo. Die staat voer aan Mdani het Vovo op 2 Desember by ’n huis­partytjie aangerand en haar die volgende dag ontvoer en vermoor. Daar word vermoed dat hy dit na bewering gedoen het omdat sy lesbies was. Die hof het gehoor Bonga het Mdani die volgende oggend, 3 Desember, by sy huis gaan soek en het daar moles gemaak. Mdani het hom toe na bewering in die gesig gesteek en gevlug. Bonga het getuig: “Die Saterdagaand het ons (hy en vriende) nie in Driftsands geslaap nie. Verdaag “Ons het eers Sondagoggend teruggegaan en toe ons op die voetbrug kom, was daar ’n klomp mense onder die voetbrug. Hy het in trane uitgebars toe hy vertel: “Toe ek nader kom, het ek gesien daar lê Vovo...” Regter Derek Wille het die verhoor toe verdaag tot vandag sodat Bonga kon herstel. Mdani het Bonga deurentyd in die hof kil aangekyk.