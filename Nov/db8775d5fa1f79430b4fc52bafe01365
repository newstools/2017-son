NOG ’n dag, nog ’n aanval op ’n trein. ’n Pendelaar is Vrydag op ’n trein tussen die Langa- en Bonteheuwelstasie beroof en in die been geskiet. Volgens Riana Scott, ’n woordvoerder van Metrorail, het die rooftog omstreeks 13:40 gebeur. “Die spoorwegpolisie en ambulansdienste was gou op toneel en die man is hospitaal toe geneem.” Scott het gesê die polisie en Metrorail se beskermingseenheid sal die saak later bespreek en hulle sal kyk hoe die veiligheid van pendelaars verbeter kan word. Die aanval het gevolg kort nadat ’n beskermingsbeampte van die Passasierspooragentskap van Suid-Afrika (Prasa) Donderdagoggend by die Bonteheuwel-stasie ernstig gewond is. Mkhululi Nelani en ’n kollega was op patrollie by die stasie toe gewapende rowers op hulle geskiet het. Nelani is in die bors gewond. Hy is steeds in die hospitaal en bestuurslede van Metrorail het hom besoek. Volgens Scott is hy steeds kritiek en die koeël is in sy lewer. Richard Walker, die Wes-Kaapse streeksbestuurder van Metrorail, en die Wes-Kaapse minister van vervoer en openbare werke het Nelani gister in die hospitaal besoek. “Nelani se kollegas wat gedurende die aanval saam met hom was, ontvang behandeling vir trauma,” het Walker ­verduidelik.