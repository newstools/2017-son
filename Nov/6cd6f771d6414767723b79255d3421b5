DIE Oos-Kaapse departement van ekonomiese ontwikkeling, omgewingsake en toerisme het onreëlmatige besteding van R190 miljoen opgehoop. Dié bevinding is gemaak in ’n verslag wat gister deur die portefeuljekomitee oor ekonomiese ontwikkeling, omgewingsake en toerisme aan die Oos-Kaapse wetgewer voorgelê is. Die komitee het gefokus op die departement van ­Sa­khumzi Somyo, die LUR vir ekonomiese ontwikkeling, omgewingsake en toerisme, se 2016/2017-jaarverslag. Die departementele ekonomiese ontwikkelingsprogram het ’n swak vertoning gelewer en sy begroting met R90 miljoen onderbestee. Die program se primêre verantwoordelikheid is om volhoubare ekonomiese beleide te administreer en om sake-ontwikkeling en werkskepping te bevorder. Die algehele doel vir dié program is om ekonomiese ­ontwikkeling te onderhou deur die skep van vennootskappe. Die komitee het die departement se omgewingsake-program geprys vir die gekwalifiseerde oudit wat dit in die boekjaar onder bespreking ontvang het. Dít nadat die program in die 2015/2016-boekjaar ’n ­ouditvrywaring ontvang het. Die probleem is egter dat net 58% van omgewingsake se doelwitte in die boekjaar vir 2016/2017 bereik is. Jane Cowley, ’n DA-LPW, het gister uitgelig die klein begrotings vir omgewingsake en toerisme is ’n reuse-probleem. Sy meen die departemente speel ’n belangrike rol in die groei van die Oos-Kaapse ekonomie en sodoende ook in werkskepping.  Die departement se vertoning oor die eerste ses maande van die 2017/2018-boekjaar is ook gister in die wetgewer bespreek. Oorbesteding is in die tydperk van 1 April tot 30 September 2017 ’n probleem ten opsigte van ekonomiese ontwikkeling. In die program het die departement reeds 66% van sy totale begroting – of sowat R353 miljoen – bestee. Op die gebied van omgewingsake het die departement beplan om binne die eerste ses maande van die nuwe boekjaar R151 miljoen te bestee. Uiteindelik is sowat R143 miljoen uitgegee.