DIE gemeenskap van Idasvallei is glad nie beïndruk met die nuwe opgraderings wat die munisipaliteit hier wil aanbring nie. Dié opgraderings aan behuising, asook ’n toeristemarkie en ’n nuwe hokkieveld gaan die Stellenbosch munisipaliteit R8,4 miljoen uit die sak jaag. Maar Maghmoed Kara, ’n gemeenskapsleier en lid van die wykskomitee, het aan Son gesê hul gemeenskap het dringender behoeftes waarin die munisipaliteit eerder kon voorsien. Volgens Kara moet die gemeenskap ingelig word van veranderinge en behoort hulle ook inspraak te hê omdat hulle immers die mense is wat daar woon en weet wat kort. Kara sê: “Ons kom agter dat die munisipaliteit of die raadslid die besluite maak. “Ons het nie ’n saal, genoeg behuising of regte sportgeriewe nie. “Niks van die goed wat hulle nou wil aanbring, is in die vergaderings bespreek nie. “Ons het maar terloops daarvan gehoor.” Veronique Meyer, ’n bekommerde inwoner, sê ook hulle is nie genader nie en daar is ook nie oorweeg hoe die bouery die gemeenskap gaan raak nie. Meyer sê die hokkieveld is ’n mors van tyd oor hulle gehoor het die hokkiespan in Idasvallei speel “vrot”. Sy sê die munisipaliteit kon mos liewer in krieket en sokker belê het. “Sokker en krieket is groot hier by ons. “Nou spandeer hulle geld aan sportsoorte waaraan ons kinders nie juis deelneem of in belangstel nie.” Meyer sê toe hulle die beplanner aanvat en sê hulle is ontevrede met die planne, moes hulle hoor dat hulle nie ’n sê het nie. Smokkel Meyer verduidelik: “Die beplanner het gesê daar is niks wat ons kan doen nie en dat ons ’n optog moet hou as ons die planne wil stopsit.” Meyer sê wat die markie betref, is dit ’n uitnodiging vir buitelanders om met dwelms te smokkel. Volgens haar bedryf die meeste van die buitelanders stalletjies en so ’n mark sal vir hulle ’n geleentheid bied om te kan smokkel. Geraldine Mettler, bestuurder van die munisipaliteit, sê alle projekte is in die geïntegreerde ontwikkelingsplan (GOP) en begroting uiteengesit. Mettler sê lede van die publiek is ook al die jare by die projek betrek. Sy sê: “Al die bekommernisse van die inwoners sal binnekort aangespreek word. “Op die oomblik is die munisipaliteit besig met verskeie projekte in Idasvallei. “ ’n Behuisingsbehoefte is deur die gemeenskap geïdentifiseer en ’n prioriteit gemaak. “Die opgradering van die Idasvallei-hokkieveld is tot voordeel van die Idasvallei-sportterrein, sowel as die breër hokkiegemeenskap van Stellenbosch.”