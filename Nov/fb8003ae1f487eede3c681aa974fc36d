PETER van Tonder, ’n self­erkende kindermoordenaar, sal nou eers oor drie weke gevonnis word. Hy het gister in die Kaapse hooggeregshof verskyn. Hy word daarvan aangekla dat hy sy girlfriend se 17 maande oue dogter, Asheeqah Scott, doodgeslaan het. Hy het skuldig gepleit. Die voorval het op 3 September 2016 in Van Tonder se woning in ­Roosendal, Delft, ­gebeur. Gehuil Asheeqah het in die hospitaal aan haar wonde beswyk.  In sy skulderkenning het Van Tonder gesê die kind het nie een keer weens die aanranding gehuil nie. Asheeqah se ma, Shakiera, het hom gevra om op dié betrokke dag na die kind te kyk. Shakiera en Van Tonder was toe vyf maande in ’n verhouding. In slotbetoë het Van Tonder se lawyer, adv. Henk Carstens, die hof gevra om ’n vonnis van 15 jaar vir Van Tonder te oorweeg. Pleitooreenkoms Adv. Ilze Herbst, die staatsaanklaer, het gevra dat Van Tonder lewenslange tronkstraf opgelê word. Herbst het gesê sy weet in die pleitooreenkoms word vir niks minder as 15 jaar tronkstraf gevra nie, maar dat sy in haar betooghoofde vir lewenslank vra. Regter Mushtak Parker het die saak uitgestel omdat die verslag van die maatskaplike werker oor Van Tonder steeds uitstaande is. Die saak is op 14 Desember weer in die hof.