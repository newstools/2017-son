HARLON Klaasen kry môre weer die geleentheid om sy indrukkende debuut in die Pro14-rugbytoernooi voort te sit. Klaasen sal in die Nelson Mandelabaai-stadion teen Edinburg senter speel langs sy vangenoot, Berton Klaasen. Hulle is nou wel nie verwant nie, maar die Kings se breier, ­Deon Davids, sal hoop hulle sal nietemin ’n goeie vennootskap aangaan. Davids het gesê Klaasen vervang Martin du Toit, wat goed vertoon het Saterdag teen die Scarlets, maar nie betyds sal herstel van ’n skouerbesering nie. Klaasen is as ’n plaas­vervanger teen die Scarlets aangewend en knap nadat hy opgedraf het, het hy een van die Kings se vier drieë gedruk. Hopelik het hy teen Edinburg dieselfde woema. Daar is nog onsekerheid wie die heel­agter sal wees.  Davids het Yaw Penxe en Masixole Banda voorlopig in dié posisie. Dit is ook die geval op linkervleuel: Anthonie Volmink en Alshaun Bock is albei voorlopige kandidate. Davids het gesê dis omdat Penxe en Volmink lammies opgedoen het teen die Scarlets. Soos verwag, is Kurt Coleman losskakel in die begin­span omdat Oliver Zono nog herstel van harsing­skudding. Benhard Janse van Rensburg maak ook sy debuut, en wel op die plaas­vervangerbank. Hoewel Davids genoop is om aan sy agter­lyn te verander, is die voorspelers dieselfde as dié teen die Scarlets.