ASHTON. – Piet “Besems” Sampson is ’n ­hero omdat hy die lewe van twee kids wonderbaarlik gered het. Sampson (59) het Dinsdag sy eie lewe opgeoffer om twee kinders s’n te red. Hy het gesien ’n bakkie loop skielik agteruit en pyl op die twee kinders af. Hy het in die pad van die bakkie gespring en die voertuig het hom teen ’n muur vasgepen. Jan Philander, ’n goeie vriend van Sampson, vertel hy was by die werk toe hy die slegte nuus oor Sampson gekry het. “Ek het verneem dat die bakkie by ’n oprit gestaan het terwyl twee jong kinders blare in die yard opgetel het. “Die bakkie het skielik agteruit begin loop. “Ek verneem dat oom Besems toe agter die bakkie gaan staan en probeer keer het dat dit die kinders tref.” Die kinders het betyds uit die pad gekom. Philander sê Sampson was toe te swak om die bakkie weg te druk en dit het hom teen ’n muur vasgedruk. Sampson het kort daarna inmekaar gesak. Toe paramedics op die toneel kom, het Sampson nog ’n polsslag gehad, maar hy het kort daarna beswyk. Philander sê: “Hy was ’n hero om sy eie lewe eerder te gee in plaas van die twee kinders s’n. “As hy nie die bakkie gekeer het nie, sou daai bakkie se wiele oor die kinders gegaan het.” Volgens hom is Sampson oorspronklik van die Oos-Kaap. Sy familie, wat hy sewe jaar laas gesien het, is van sy tragiese dood in kennis gestel. Hy sê Sampson het nie ’n ID-boekie nie en hy het ook geen begrafnispolisse gehad nie. Volgens Philander het die Langeberg-munisipaliteit ingestem om Sampson as ’n armlastige te begrawe.