TWEE tikkop-kinders dryf hul arme ma teen die mure uit. Sophia Rooi van Prince Alfred Hamlet sien letterlik rooi wanneer haar twee kinders, Maryna (36) en Calin van Wyk, (28), met hul tik-streke begin. Rooi het aan Son vertel as Maryna nie haar kinders aanrand en die swart mense lelik uitskel nie, dan steel Calin haar juwele wat sy nog by American Swiss afbetaal. Sy sê sy moet al glad elke dag drie antidepressante en ses hartpille sluk. Haar bloeddruk bly hoog en haar voete geswel. By Son se besoek was Rooi amper te bang om ons in te nooi. Sy sê haar huis lyk al soos ’n museum van binne oor sy alles in die jaart daar binne moet berg, anders steel haar tikkop-seun dit. Volgens Rooi is haar hande afgekap. Sy sukkel om haar dogter in ’n inrigting te plaas en die polisie wil haar ook nie help nie. Rooi sê Maryna, wat omstreeks ’n jaar gelede in die Toevlug-rehabilitasiesentrum was, het dagga, buttons en tik saam begin gebruik toe sy ontslaan word. Nou is sy heeltemal van haar trollie af, sê Rooi. Rooi sê: “Die kind is ’n gevaar vir haarself en vir ons. “Sy het haar dogter lelik aangerand en ook haar seuntjie se pa. “Die dogter kon nie eens slaap nie, want sy het heelnag so aangegaan met haar. Haar liggaam was vol blou kolle. “Die welsyn het reeds haar kinders weggeneem oor sy ’n gevaar vir hulle is. “Die twee dogters bly by my en die seuntjie by sy pa.” Die een dogter (19) het aan Son vertel haar ma wou sommer haar hare in haar slaap uit haar kop trek. Die dogter vertel: “Ek was nog besig om te slaap toe ek voel hoe ­iemand aan my hare trek. “Toe ek wakker skrik, toe sien ek dit was my ma. “Sy’t gedreig om ál my hare uit my kop te trek. Ek het by haar gepleit om my uit te los.  “Sy het my die hele nag uit die slaap gehou. “Ek kon dit nie meer vat nie en het toe weer by my ouma kom bly.” Toe Son Maryna in die plakkerskamp wou besoek, was sy nie tuis nie. ’n Neighbour het aan Son vertel hy wil niks met haar te doen hê nie oor sy te “morsig” aangaan. Volgens die neighbour was sy lewe ook al in gevaar as gevolg van Maryna en haar nonsens. Hy sê: “Ek bly maar ver weg van haar af, want sy beteken net moeilikheid.” Nog ’n antie in die plakkerskamp sê hulle het Maryna al in aksie gesien toe haar kop eendag behoorlik uitgehaak het.  Rooi sê al wat sy wil hê, is dat haar dogter in ’n inrigting opgeneem word.