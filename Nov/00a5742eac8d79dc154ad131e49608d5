’N MAN wat na bewering sy girlfriend en haar kind vermoor het, sal vandag in die Bellville-landdroshof verskyn. Die 49-jarige man is Maandag gearresteer nadat die cops hom sedert Saterdag gesoek het weens die moord op Shafieka Pietersen (38) en Mishka (2). Shafieka en Mishka se lyke is die naweek in hul huurkamer by N2 Gateway in Delft gevind. Themba Malgas (52), hul landlord, sê die ma en haar dogtertjie het die afgelope twee jaar by hom in die jaart gewoon. Hy vertel die boy­friend het agterna daar kom woon. Die meisietjie se lyk is Vrydag gevind en die ma se ontbinde lyk is Saterdag in hul kamertjie gekry. Malgas sê: “My girlfriend was besig om die agter-jaart skoon te maak toe daar ’n stink reuk van die buitekamer kom. “Ons het die traliehek oopgebreek en die dogtertjie se lykie in die kombuiskas gekry. “Haar lykie was met plastiek en twee duvets toegedraai. Ons het nie geweet die ma se lyk is ook nog in die huis versteek nie. “Die volgende dag was die stank steeds in die kamer. “Ons het verder gesoek en die ma se lyk, wat ook in duvets toegedraai was, in ’n plastiekbad gekry. “Haar lyk was toegegooi onder vuil wasgoed wat in die bad gelê het.  “Haar lyk was al erg ontbind en daar was bloedkolle op die duvet. “Dis baie hartseer. Ek sou nooit kon dink dat haar boy­friend so iets sou doen nie.” Volgens Malgas het hy niks gehoor nie en hy het Shafieka en haar dogtertjie ’n week gelede laas gesien. Sinathi Joni, ’n polisiewoordvoerder, het bevestig ’n verdagte is in verband met die dubbele moord in hegtenis geneem.