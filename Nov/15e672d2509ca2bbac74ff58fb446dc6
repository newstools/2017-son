BINNE twee dae is twee gebrande lyke in die bosse by Strandfontein gevind. Die cops is steeds in die duister en dit blyk dieselfde modus operandi is in albei voorvalle gebruik. ’n Verbyganger het gister omstreeks 08:10 op die gebrande lyk van ’n onbekende man in die bosse by Lucannonrylaan afgekom. Die man was poedelnakend en daar was net stukkies klere aan sy arms. Hy het op sy rug gelê en daar was ’n sokkie aan sy linkervoet. Die gebrande lyk van nog ’n onbekende man is Sondag omstreeks 15:15 in Michaels­weg in Strandfontein aangetref. Volgens sers. Noloyiso Rwexana, ’n polisiewoordvoerder, word die omstandighede rondom die moorde nog ondersoek. Rwexana het gesê niemand is tot dusver gearresteer nie en enige persone met inligting kan die ondersoekbeampte, speursers. Hubert Noble, bel by 074 358 4577 of 021 370 1585.