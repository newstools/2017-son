’N COUPLE van Epping Forest sê hulle weet nie meer wat om te doen nadat hulle ’n waterrekening van oor die R33 000 ontvang het nie. Stanley Crowder en sy vrou, Rosey, is pensioentrekkers. Hulle sê al het hulle geld gehad om die rekening te betaal, sou hulle weier, want dis ’n council-probleem. Hulle sê dit het als sowat 16 jaar gelede begin toe ’n boomstomp naby hul watermeter begin groei en ’n lekkasie veroorsaak het. “Toe die lek buite in die jaart begin, het ons gedink dis ’n pyp in die bure se jaart.  “Maar toe ons self investigate, toe sien ons dit is eintlik ’n pyp in óns jaart.  “Die water het vir vyf dae en vyf nagte tot in die straat gehardloop en daar het selfs ’n dam gevorm.  “Die council het toe gekom om dit reg te maak, maar toe stuur hulle vir ons die rekening,” sê Stanley. Rosey sê sy kan nie verstaan hoe húlle verantwoordelik gehou kan word vir ’n maintenance problem nie.  “Dit is nie iets wat ons aspris veroorsaak het nie, maar nou sit ons met die probleem.  “Wat dit erger maak, is dat ons nou nie ons huis kan koop nie omdat daar gesê word ons moet eers die rekening betaal.”  Stanley sê hy is bekommerd dat, indien die council nie die rekening scrap nie, hulle niks vir hul kinders sal kan agterlaat nie. “Ons het ook baie ander issues met die huis. Ons rig ’n versoek aan die council om die goed reg te maak.” Die Crowders sê hulle sit al vir vyf jaar met krane wat lek en muf wat op die mure vorm. “Ons wil ons retirement geniet, maar daar is soveel wat verkeerd is.  “Ons eerste priority is om die waterrekening geskrap te kry,” sê Stanley.  Stuart Diamond, die Stad Kaapstad se mayco-lid belas met die bestuur van bates en munisipale geriewe, sê die samestelling van die waterkoste word tans ondersoek. Diamond het verlede week gesê dat hulle vir ’n verslag van die loodgieter en skrynwerkers wag.  “Sodra dit ontvang is, sal die omvang van die herstelwerk bepaal word en, waar moontlik, binne die volgende week voltooi word,” verduidelik Diamond. 