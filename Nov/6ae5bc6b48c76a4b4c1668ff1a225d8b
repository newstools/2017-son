DIE kreefseisoen open Saterdag en hou aan tot Maandag 2 April. Permitte is geldig vir die hele seisoen, maar mense mag net tussen 08:00 en 16:00 kreef vang. Ook word net vier krewe per persoon toegelaat en die lengte van die kreef se karapaks (rugdop) moet minstens 80 mm wees. Die departement van landbou, bosbou en vissery (DLBV) het die datums bekend gemaak van die 21 dae in die seisoen waarop vissers kreef mag vang. Die DLBV sê in ’n verklaring net mense ouer as 12 jaar mag ’n permit kry en die permit kos R94. Die permitte maak dit geldig om Weskus-kreef te vang. Vissers mag die krewe ook nie verkoop nie. Niemand mag meer as 20 krewe per dag vervoer nie en die lisensiehouers moet teenwoordig wees wanneer krewe vervoer word. Permitte is verkrygbaar by poskantore en die DLBV se kliëntediensafdeling in Martin Hammerschlag-weg, Fore­shore, Kaapstad.