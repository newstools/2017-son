MATRIKULANTE het nou uiteindelik klaar geskryf en kyk vorentoe na ’n welverdiende vakansie ná die lang eksamen. Die klas van 2017 het gister die eksamen afgesluit met die vak landboubestuurspraktyk en ontwerp. Maar die meerderheid het reeds Maandag goodbye gesê aan die klaskamer toe hulle Engels huis- en addisionele taal geskryf het. Matrikulante van die Hoërskool Langeberg in Robertson sê die Engels-vraestel 3 was soos soetkoek. Altesaam 245 matrieks het die laaste vraestel in hul skoolsaal geskryf. Van die matrieks sê dit is maar nog net die begin, want die harde werk lê nog voor. Son het gaan luister hoe die vraestel afgeloop het. Jayson Stellenberg (21) sê hy het dit baie geniet en sal beslis met ’n goeie punt deurkom. ’n Paar opgewonde seuns sê hulle het hulle goed vir die vraestel voorberei en dit was vir hulle baie maklik. Alecha Hess (19) en ­Jamie Hendricks (18) sê alles wat hulle deur die jaar oor die vraestel geleer het, is toe net so gevra. “Ons gaan goeie punte kry,” meen die twee. Esmeralda Baatjies (17) sê sy gaan haar skool en tjommies baie mis. “Ai, die tyd vlieg en ek sien uit na die lewe,” voeg Baatjies opgewonde by. Andelene Siele (18) se ogies is vol trane terwyl sy aan Son vertel wat haar toekomsplanne is. “Ek gaan hard studeer. Ek wil ’n groot sukses van my lewe maak.”  Allison Baartman (18) is oorstelp van vreugde dat sy haar skoolloopbaan voltooi het. Sy voeg by: “Ek wil my onnies bedank vir wat hulle oor die jare vir my beteken het.” Adrian Landman, die hoof, het die matrieks alle sukses toegewens. Die skool se toesighouers sê die ­eksamens het seepglad verloop.