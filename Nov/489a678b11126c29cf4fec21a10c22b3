VIR ses ure het sy cop-vrou (nou sy eks) en haar vermeende skelmpie, ook ’n cop, met hom in ’n polisiebussie in die Baai rondgery en hom gemartel. Dié ervaring, sê Matthew Summerton (46) van Chatty 5, Booysenpark, was vir hom vernederend. Die affêre het nou ’n gelukkige einde vir hom gehad nadat die hof op 21 November gelas het die minister van polisie moet hom vir sy onregmatige aanhouding met R20 000 vergoed. Luidens ’n amptelike polisiedokument in Son se besit, is die bal reeds aan die rol gesit om te begin met dissiplinêre stappe teen die skelmpie, ’n sersant by die Algoapark-polisiestasie, en van sy kollegas. Summerton het by tye emosioneel geraak toe hy Son gister van sy hel vertel het. Volgens hom het sy eks by die Mountweg-polisiestasie gewerk, terwyl hy ’n klerk by die maintenance-afdeling van die Baaise landdroshof was. Summerton beweer in ’n polisieverklaring die sersant, wat glo ’n verhouding met sy eks het, het hom op 15 Februarie 2010 onder valse voorwendsels by sy priester se huis in Algoapark gearresteer op aanklagte van onder meer die diefstal van ’n selfoon. Summerton het in die verklaring gesê hy is vir 33 dae by die St. Albans-gevangenis aangehou. Luidens sy verklaring het ’n landdros hom op die aanklagte vrygespreek. Volgens Summerton het hy tydens sy aanhouding sy werk by die departement van justisie verloor. Hy het gesê hy is toe stert tussen die bene – sonder ’n pennie op sy naam – terug na sy ouers in Oos-Londen. Summerton het gesê in 2011, terwyl hy in ’n interview was vir ’n nuwe job as trainee manager by ’n kosplek in Oos-Londen, het cops by die interview opgedaag en gesê hy word in Port Elizabeth vir maintenance-geld gesoek. Hy het gesê toe hy uiteindelik by die hof in die Baai aankom, het hy verneem nóg ’n saak is teen hom gemaak in verband met die verontagsaming van ’n beskermingsbevel wat sy eks vroeër teen hom uitgeneem het. Volgens haar het hy haar – ten spyte van die beskermingsbevel – aanhoudend SMS’e gestuur. Op 12 September 2011 het Summerton in die maintenance-hof verskyn. Kort ná sy verskyning het die skelmpie hom glo gegryp en weer gearresteer vir die beweerde verontagsaming van die beskermingsbevel. Volgens Summerton het die skelmpie en nóg ’n cop hom in ’n polisiebussie geboender en vir ses ure met hom in die Baai rondgery terwyl hulle hom die lelikste goed toegesnou het. Volgens Summerton het sy vrou voor in die bussie gesit en hom ge-torture. Hy het baie emosioneel geraak toe hy dié gebeure met Son gedeel het. Volgens hom het hy kort hierna met ’n siviele saak teen die polisie begin. Kol. Paul Oranje van die Gelvandale-polisie, wat die interne ondersoek teen die lede behartig, het in ’n polisiedokument gesê daar word in die beskermingsbevel nie genoem dat Summerton nie die klaer mag kontak nie. Hy het bygevoeg SMS’e word nie in die Domestic Violence Act gedek nie. Son het aanhoudend, maar vergeefs probeer om Summerton se eks in die hande te kry.