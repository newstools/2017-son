ATLANTIS. – Dit voel asof ’n sweer oopgebars het. So het die ma van Clint Smith, wat in Maart 2013 wreed vermoor is, gesê. Twee leiersfigure in bendes is nou vir die moord vasgetrek. Smith is destyds 254 keer met ’n skerp voorwerp gesteek en sy liggaam is teen die pad naby Push Pub buite Atlantis ge-dump. Volgens Smith se ma, wat nie haar naam genoem wil hê nie, het haar kind ná die aanval nie ’n druppel bloed in sy liggaam oorgehad nie. Sy is net dankbaar iemand gaan nou boet. Die moordenaars het Smith vermoedelik na sy dood gelok. Sy saambly-vrou het gesê haar man was nie die leier van die Mongrel-bende nie, maar wel lid van die 26-tronkbende. Die emosionele ma het gal gebraak oor gerugte dat hy voor sy moord verkrag is. Sy het gesê dis “totaal onwaar”. Die twee verdagtes wat vasgetrek is, is prominente bende-leiersfigure. Een is die leier van die G Units in Elsiesrivier. Die tweede verdagte is na bewering ’n bendeleier in Atlantis. Borgtog ’n Bron het aan Son gesê die cops soek na nog drie verdagtes, hoewel die twee main peanuts aangekeer is. Een verdagte is by sy huis in Elsiesrivier vasgetrek en het Maandag in die plaaslike hof verskyn. Hy sal op 6 Desember weer verskyn vir ’n formele borgtogaansoek. Volgens die bron is die tweede bendeleier Dinsdagoggend by die hof toegekap toe hy op ’n ander aanklag verskyn het. Hy sal môre op ’n aanklag van moord in die hof verskyn. Volgens die bron kan die saak spoedig na die hooggeregshof oorgeplaas word en word die gebruik van die Poca-wet glad nie in die ondersoek uitgesluit nie. Hy het voorts gesê twee verdagtes is destyds van moord aangekla, maar die saak is teruggetrek en die nasionale vervolgingsgesag het besluit die leiers moet eerder aangekla word.