COPS by die polisie se honde-eenheid in Wellington is gatvol dat hul base werksvoertuie na bewering misbruik. Een van die cops by dié eenheid het die fluitjie geblaas oor die stasiebevelvoerder, lt.kol Jan Louw, en kapt. Pedro Arendse. Volgens die betrokke cop is daar nie reg opgetree nie toe Louw sy privaat boot met ’n polisie-vên vanaf Kaapstad na die Paarl gesleep het. Hy is onlangs in ’n dissiplinêre verhoor vrygespreek – video-bewyse ofte not. Son is in besit van CCTV-beeldmateriaal wat wys hoe ’n boot deur ’n polisie-vên op die N1 gesleep word. Bystand Arendse het glo weer sý boot in werkure gespuitverf en sommer ook die terreinskoonmaker gevra om hom te help. Volgens die piemper is hulle ook siek en sat daarvan om Arendse, wat in Malmesbury woon, met ’n werkvoertuig te vervoer wanneer hy nie op bystand is nie. Die cop het gesê hul diens het al by geleentheid agterweë gebly om dié karweiwerk te doen en dan is daar net een cop by die eenheid oor. Die cop het vertel: “Wanneer een van die polisielede die kaptein wegneem, moet die ander lid doelloos by die eenheid rondsit en wag.  “Soms was daar ernstige klagte waarby lede hul honde kon gebruik het, maar dan kon hulle nie ’n diens lewer nie omdat die lid die kaptein moes wegneem.” Die cop het gesê as hulle hieroor kla, word hulle geviktimiseer. Hy het gesê verder is Arendse ook meer op bystand geplaas as die lede wat in die Paarl-omgewing woon. Dít is glo om vir sy vervoer­situasie voorsiening te maak. Die cop het gesê: “Dit is duisende rande wat nutteloos vermors word om die kaptein te akkommodeer. “Die meeste van die lede voel nie meer lus om by die honde-eenheid te wees nie as gevolg van die kaptein se optrede teenoor hulle. “Hy is al in die verlede vanaf verskeie honde-een­hede verplaas oor sy gedrag teenoor lede toe intervensie glad nie gehelp het nie.” Lt.kol. Andrè Traut, polisiewoordvoerder, het aan Son bevestig Louw is vrygespreek in sy onlangse dissiplinêre verhoor. Traut het gesê: “Die inhoud van die verhoor word as ’n interne proses beskou en sal nie in die openbare domein bespreek word nie.” Traut het verder gesê die lede wat die beweringe teen Arendse maak, moet die polisie se regte grieweprosedure volg sodat hulle tevrede gestel kan word as hulle klagte oor die kaptein het.