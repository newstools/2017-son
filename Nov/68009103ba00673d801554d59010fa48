’N VERMEENDE Mongrel-bendelid is Sondagmiddag helder oordag by ’n opelug-kerkdiens afgemaai. Marlon (34), wie se van weerhou is, het by ’n diens by Parkin Court gestaan toe daar op hom losgebrand is. Die jongens het glo tot by hom gekom en hom geskiet. Hulle het daarna van die toneel af weggehardloop. Marlon het op die toneel aan sy wonde beswyk. Die voorval het Sondag omstreeks 16:20 by Parkin Court in Lavender Hill gebeur. Die oorledene se pa en familie was nog erg getraumatiseer en wou nie oor die voorval praat nie. Marlon se pa het aan Son gesê: “Die belangrikste ding is nou om my kind te begrawe. “Ek gaan nie kommentaar lewer op wat gebeur het nie.”  Volgens sers. Noloyiso Rwexana, ’n polisiewoordvoerder, is niemand nog ge­arresteer nie. ’n Moorddossier is aangelê en die saak word ondersoek.