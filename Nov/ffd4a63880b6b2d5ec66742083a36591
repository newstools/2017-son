DIE ANC in Namakwaland is onlangs geskok deur die oopvlek van beweerde onwettige reis- en verblyfgeld. Die skokgolwe kom aan die vooraand van die ANC se nasionale konferensie wat in Desember plaasvind.  Roger Swartz, die ANC mayor van die Hantam-munisipaliteit in Calvinia, en drie ANC-raadslede is in die knyp oor ’n paar duisend rand wat hulle na bewering as S&T (subsistence and travel) geëis het. Die DA het dié ongerymdhede oopgevlek.  Blykbaar is die drie ANC-raadslede van die Hantam-munisipaliteit valslik na ’n werksessie van die departement van maatskaplike ontwikkeling genooi wat kwansuis op dieselfde dag in Colesberg sou plaasvind.  Dr. Isak Fritz, DA-woordvoerder, sê: “Ons het be­wyse dat drie raadslede en die mayor, Roger Swartz, op ’n briefhoof van die departement van maatskaplike ontwikkeling uitgenooi is na ’n vals werkswinkel rakende maatskaplike verligtingsprogramme.  “Sodoende kon en het hulle die verkiesingskon­ferensie van die ANC in Colesberg bygewoon.” Fritz het verder vertel dat hy hierna ondersoek ingestel en uitgevind het dat hierdie departement nooit so ’n program of werksessie op die datums in Colesberg aangebied het nie. Die DA het hierna bewyse bekom dat die Hantam-munisipaliteit ’n bedrag van meer as R17 000 aan die ANC-raadslede, Swartz en sy driver uitbetaal het.  Dit was vir hul reis- en verblyfkoste, asook vir ander vervoeruitgawes. Volgens Gamiem Abrahams, woordvoerder van die departement, sal hulle die bewerings ondersoek en dan ’n verklaring uitreik. Stanley Peterson, leier van die Khoisan Rewolusie Party by Nama Khoi, sê hulle het ook twee amptenare laat ondersoek wat in Colesberg was.  Die munisi­pale bestuurder van die Hantam-munisipaliteit, Jannie Swartz, sê dat dit nie in sy tyd gebeur het nie. “Die saak is sub judice, maar hulle moet met bewyse kom. As daar nie is nie, hoe en waar moet ek begin soek?”  Fanie Cupido, die ANC se streeksekretaris, wou nie kommentaar lewer nie.