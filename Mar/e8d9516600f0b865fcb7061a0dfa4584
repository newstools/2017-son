“DIS ’n kaffer firma.” Dié woorde het ’n RE/MAX SA-werknemer by die Klerksdorp-franchise Vrydag haar werk gekos. Adrian Goslett, streekdirekteur en uitvoerende hoof van RE/MAX in Suid-Afrika, het Vrydag in ’n e-pos gesê dat die vrou “van nou af beslis nie deel van ons handelsmerk sal wees nie. “Sy is nie langer ’n werknemer by die franchise nie.” Die gewraakte uitlating is deur ene Dina van Rensburg gemaak op ’n WhatsApp-groep van die RE/MAX-franchise. ’n Lid van die publiek, John du Plooy, het die WhatsApp onder Goslett en die media se aandag gebring. Hy sê Paul Nthoana – sedert Mei 2015 ’n werknemer van Remax Klerksdorp – is ná die beledigende kommentaar van die groep verwyder, maar later weer bygevoeg. Goslett sê dat RE/MAX SA Vrydagoggend ’n e-pos ontvang het oor die beweerde rassistiese uitlatings wat die werknemer gemaak het. Hulle het die klagte ondersoek. “Die naam waaronder die aanstootlike kommentaar gemaak is, het nie met ’n RE/MAX-affiliasie ooreengestem nie. “In ’n verdere ondersoek het die selfoonnommer wel met ’n RE/MAX-affiliasie ooreengestem. “Ons het onmiddellik die franchise-eienaar aan wie die agent verbind is, gebel. “Die franchise-eienaar het die agent gebel vir ’n vergadering,” het Goslett gesê. Teen 11:30 Vrydag het die agent gewaai met onmiddellike effek en sy werk nie meer vir RE/MAX nie. “Ek wil beklemtoon dat enige rassistiese of bevooroordeelde kommentaar van enige aard nie geduld sal word deur ons organisasie of enige van ons franchise-kantore nie. “Ek kan net verskoning vra vir die hartseer en aanstoot wat die agent se kommentaar veroorsaak het,” het Goslett gesê.