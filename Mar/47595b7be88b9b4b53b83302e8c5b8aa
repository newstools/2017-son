DIE Baaise rapper Earl Swartz (Early B) van Bloemendal het Ghoema-benoemings vir twee van sy liedjies gekry. Die twee liedjies wat benoem is, is &ldquo;Bene Lam&rdquo; en &ldquo;Cerebellum&rdquo;. &ldquo;Cerebellum&rdquo; was drie weke lank nommer 1 op die Good Hope FM-hip-hop-lys. Earl is baie opgewonde oor alles wat tot dusver in sy musiekloopbaan gebeur het. Die Ghoemas is Afrikaanse musiektoekennings wat jaarliks gedoen word. Vanjaar is daar ook die heel eerste keer &rsquo;n hip-hop-kategorie in die kompetisie. &ldquo;Dit is ook die enigste onafhanklike Afrikaanse musiektoekennings in Suid-Afrika,&rdquo; verduidelik Rochelle Swartz, Earl se bestuurder. &ldquo;Ek voel gese&euml;nd oor alle geleenthede wat ek gekry het,&rdquo; het Earl ges&ecirc;. &ldquo;My hoofdoel is om nederig te wees, meer sukses te behaal en ordentlik vir my familie te sorg,&rdquo; s&ecirc; Earl. Die rapper is ook van plan om deure oop te maak vir ander jongmense in die Baaise Northerns. &ldquo;Ek wil hulle die platform gee om hul drome na te volg.&rdquo;Earl is ook besig met &rsquo;n produksie wat hy hierdie jaar op toer gaan neem. &ldquo;Al wat ons daaroor kan uitlaat, is dat dit gaan fokus op die waarde van &rsquo;n vrou,&rdquo; s&ecirc; Rochelle. Sy voeg by dat die produksie vir 90% gaan bestaan uit kunstenaars van Port Elizabeth.Rochelle s&ecirc; Earl was ook besig met &rsquo;n feature track saam met die Kaapse rymkletser Linkris, beter bekend as LinkristheGenius. Linkris is ook benoem vir &rsquo;n Ghoema in dieselfde kategorie as Earl. Die track is Donderdag aan die publiek bekend gestel.&ldquo;Ander musiekwerk waarmee hy besig is, is die EP wat hy doen met die BeatBangaz. &ldquo;Hulle bestaan uit DJ Ready D, DJ Azuhl en E-20. Die groep het ook die musiekvideo vir &lsquo;Lyn Kyk&rsquo; (die liedjie wat Earl met Azhul gedoen het) pas klaar geskiet.&rdquo;Intussen, vertel Rochelle, het Earl ook op KFM se KDay opgetree as &rsquo;n verrassing vir die skare van sowat 1 500. &ldquo;Die video van sy optrede het op die radiostasie se Facebook page die meeste views van al die musiekoptredes. &ldquo;Hy was ook die enigste rymkletser vir die dag,&rdquo; het Rochelle bygevoeg.