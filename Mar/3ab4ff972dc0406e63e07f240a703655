’N SEKURITEITSWAG (26) het Vrydag op aanklag van poging tot moord in die Baaise landdroshof verskyn. Kol. Priscilla Naidu, ’n polisiewoordvoerder, sê die voorval het Donderdag 20:30 in Summerstrand gebeur. “Sers. Thembile Gaba (28) het uitgegaan na ’n rooftog in Galphini­straat. Verdagtes het deur die bosse gehardloop en Gaba het hulle met ’n hond agtervolg.” Gaba het gehardloop en by die Driftsands-reservoir uitgekom. “Toe die polisielid daar opdaag, het hy homself aan ’n sekuriteitsbeampte geïdentifiseer. Hy (Gaba) het die beampte gevra om die deur oop te maak en hy (die wag) het geweier.” Naidu sê toe Gaba self die deur wou oopmaak, het die sekuriteitswag ’n skoot in sy rigting afgevuur. Gaba is in die skouer gewond.