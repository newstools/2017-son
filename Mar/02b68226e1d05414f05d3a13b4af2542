TWEE verkeersbeamptes wat vandeesweek deur taxi-drivers ­geïntimideer en op geskiet is, is steeds erg getraumatiseer. Die Stad Kaapstad se departement van veiligheid en sekuriteit bevestig die twee is nie in die skietery beseer nie. Volgens die mayco-lid vir dié departement, JP Smith, moes die beamptes Woensdagmiddag te voet vlug nadat hulle geïntimideer en daar op hulle geskiet is. Smith het egter gerugte ontken dat die spietcops ontvoer is. Volgens Smith het die cops ná die voorval by een van die huise in die area gaan wegkruip. Hy sê: “Gelukkig is die beamptes nie fisiek beseer nie, maar hulle is deur die voorval getraumatiseer. “Beradingsdienste is aan die twee beskikbaar gemaak,” sê Smith. Hy sê verder die operasies in Delft word deur die SAPD bestuur en die Stad verskaf dienste soos traffic cops, wetstoe­passing en metropolisie. Die situasie in Delft was gister kalm, maar steeds gespanne nadat twee taxi-drivers vroeër vandeesweek dood­geskiet is.