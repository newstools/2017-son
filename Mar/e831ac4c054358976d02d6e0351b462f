DIE Noord-Kaapse ANC is gesond en die onlangse onmin en ontwrigting op takvergaderings en die provinsiale beraad is net “gesonde en lewendige politieke debat en entoesiasme vir die party”. Só sê Zamani Saul, provinsiale sekretaris, na aanleiding van gerugte van tweespalt kort vóór die party se konferensie waarop ’n nuwe leierskorps verkies moet word. ’n Presiese datum vir die konferensie wat in Colesberg gehou gaan word, kan eers ná die nasionale uitvoerende komitee (NUK) se finale verslag bevestig word. Die voorlopige konferensiedatum is van 22 tot 24 Maart. – Netwerk24