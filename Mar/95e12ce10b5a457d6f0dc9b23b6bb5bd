TWEE dae voordat haar lyk gekry is, het Elda Jafta dronk op ’n hoop modder gesit. So het haar boyfriend en vermeende moordenaar, Gift Sabondo (29), in die Kaapse hooggeregshof in sy eie verdediging getuig. ’n Patoloog het vroeër getuig Elda (15) is “geweld­dadig en brutaal” in Bredasdorp vermoor. Hy het seks met haar begin hê toe sy net 13 was. Bure het op 29 Mei 2015 gesien Sabondo dra ’n slap Elda oor sy skouer na sy hokkie in Bredasdorp. Elda se bebloede lyk is op 31 Mei onder Sabondo se bed gekry. Snye, skaaf- en krapmerke en diepblou kneusmerke was oor 45% van haar liggaam. Sabondo het in sy getuienis gesê hy het Elda op 29 Mei in die veld gekry, waar sy “flou geval” het. Hy het haar opgetel en na sy hokkie gedra. Sabondo het gesê hy het ’n paar keer geval en sy saam met hom en dis hoe hy reken sy haar kopwonde opgedoen het. “Elda wou nie bykom nie. Ek het haar met water afgevee. “ ’n Vriend van my sou op 31 Mei ’n DVD kom haal het en ek wou nie hê hy moes haar in daai toestand sien nie. Toe draai ek haar in ’n kombers toe en sit haar onder my bed,” het Sabondo getuig. Volgens hom het Elda nie op 28 Mei by sy huis geslaap nie. Hy was nie bekommerd nie, want sy het haar “ways” gehad. Die volgende dag het hy oor die sokkerveld gestap en Elda op ’n hoop modder sien sit. Die son was al onder. “Ek het vir haar gevra wat sy daar doen en sy het gesê sy is op pad huis toe. “Ek het nie uitgevra oor waar sy was nie,” het Sabondo getuig. Volgens hom was sy dronk oor die manier waarop sy gepraat het en haar optrede. Elda het gesê sy moet water drink voordat sy kan loop: “Sy kon nie opstaan nie en ek was nie sterk genoeg om haar te dra nie.” Hy het haar daar gelos om water te gaan haal.