VIER verdagtes is aangekeer in verband met ’n dubbele moord ’n week gelede in die Mandela-gebied in Jeffreysbaai. Kapt. Gerda Swart, ’n polisiewoordvoerder, het bevestig die verdagtes is tussen 17 en 39 jaar oud. Sy het gesê hulle sal môre op twee klagte van moord in die Humansdorp-landdroshof verskyn. Twee van die verdagtes is Donderdag omstreeks 04:00 in New Brighton gearresteer. “Verdere ondersoeke het die polisie gelei na ’n huis in Jeffreysbaai, waar hulle nog twee verdagtes in hegtenis geneem het.” Sy het bygevoeg dat die polisie geen vuurwapens by die verdagtes gevind het nie. Swart het verduidelik die dubbele moord het verlede Sondag omstreeks 18:15 gebeur. “ ’n Taxi-eienaar en sy bestuurder is geskiet binne ’n huis in John Dubestraat. “Mthobeli Matyumza (51) en Sivu­yile Ntontole (32) is op die toneel dood verklaar. “Drie verdagtes het na bewering by die huis ingestorm en albei mans doodgeskiet. Al drie verdagtes het van die toneel af gevlug sonder om enige iets te steel. “In dié stadium is die motief vir die moord steeds onbekend,” het Swart bygevoeg.