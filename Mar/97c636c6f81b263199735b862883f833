TALLE woedende mense het gisteroggend voor raadslid Trevor Louw se kantoor in Bloemendal stem dik gemaak oor hul griewe. Mense van oral in die Baaise northerns het bymekaargekom met ’n lang lys klagtes oor Louw. Op een van die plakkate staan “Panties & Politics don’t mix, G-string”. Op nog ’n plakkaat staan “Trevor must go”. Stacey Marriday het namens die gemeenskap gepraat. “Dienslewering in hierdie area is pateties. Daar is vullis oral in die strate. “Dreine is stukkend of geblok en dan sukkel mense met rioolwater.” Volgens Marriday kommunikeer Louw niks met die gemeenskap nie. “Ons gee die raadslid sewe dae en as hy nie veranderings kan maak in hierdie area nie, hoort hy nie hier nie.” George Crowie sê ’n groep mense van die northerns het laas jaar drein- en skoonmaakwerk in hul gebiede gedoen. “Ons moes in Januarie aangaan met die werk, maar Louw het alles gestop. “Nou is daar werklose mense op straat terwyl die areas chaoties lyk.” Crowie vertel verder hoe hy en sy familie partykeer honger ly weens ’n tekort aan werkgeleenthede. “Die werk staan stil en hoekom mag ons nie aangaan nie?” Volgens inwoners is Louw ook nooit op kantoor nie. “Daar is bejaardes wat ver loop vir ’n handtekening, dan hoor hulle hy (Louw) is nie hier nie.” Eva Bruintjies van uitbreiding 21 vertel die misdaad in die northerns is erg weens die bosse. “Hoeveel kere het hulle aan ons belowe om ontslae te raak van hierdie bosse? “Onse kinders word doodgemaak of seergemaak wanneer hulle verby bosse loop.” Bruintjies sê dat as kinders op straat die geleentheid kry om te werk, sal hulle dit vat. “Die jongmanne staan op hoeke en beroof die mense, want daar is geen geleent­hede vir hulle nie,” sê Bruintjies. Gerchell Cornelius het in 2012 sy matriekjaar voltooi. Van daardie tyd sukkel hy om werk te kry. “Ek het al baie vorms ingevul, my CV uitgestuur, maar daar is niks vir ons jong mense nie. “Ek voel asof dit my toekoms terughou.” ’n Vrou (58) van Aspen Heights het gesê die bosse oorkant hul huise is ’n groot probleem. “Misdaad is erg daar. “Ons het al ook hoeveel kere gevra vir verkeersligte op die hoek van George Botha- en Standfordweg, maar niks gebeur nie.” Anthony van Belling van Jacksonville is moeg gesukkel met rioolwater in sy buurt. “Trevor Louw vee sy gat aan ons af en dinge kan nie meer so aangaan nie.” Raadslid Johnny Arends het gister namens Louw ’n petisie ontvang. “Ek kan geen kommentaar lewer nie, want dit is nie my wyk nie, maar ek sal die petisie ingee.” Ná herhaalde probeerslae kon Louw nie vir kommentaar bereik word nie. Werner Senekal, hoofsweep in die munisipale raad, het bevestig hulle het die petisie gister ontvang. Senekal sê dat Louw in Johannesburg is vir werk. “Ons sal die petisie na die speaker se kantoor stuur.”