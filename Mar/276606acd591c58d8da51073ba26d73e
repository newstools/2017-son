Hulle beloof ’n konsert met ’n verskil en sien verskriklik baie uit na die DVD-opname. Só gesels die drie manne wat die When We Worship-konsert organiseer oor hul projek. Joshua January, Byron Levi en Spencer-Jon Kennedy, almal gospelkunstenaars in eie reg, het kragte saamgespan om dié “konsert met ’n verskil” byeen te bring. Volgens January van Mitchells Plain en leier van Joshua Generation is hy veral opgewonde omdat hulle hierdie keer meer konsentreer daarop om oorspronklike liedjies vir die gehoor op te dis en nie net heeltyd ander kunstenaars te liedjies te sing nie. “Ons het ’n lang tyd net ander kunstenaars se liedere gesing, maar nou fokus ons op ons eie komposisies. “Mense kan nou na oorspronklike liedjies kom luister.” January sê die musiekbedryf is nie altyd maanskyn en rose nie en die jeug moet geleenthede gebruik om hulself te bemagtig. Strewe altyd om beter te doen, sê hy. “Ek weet ook vir seker as jy geroep is vir die bediening, sal jy staande bly as die storms van die lewe rondom jou woed,” voeg hy by. When We Worship (WWW) word op 23 en 24 Maart in die Joseph Stone-ouditorium gehou. Dit begin 19:00 en kaartjies kos R120. Nate Glasper jr. en Stuart Martheze kom al die pad van Amerika om die konsert te ondersteun. Volgens Byron Levi gaan die konsert om die naam van die Here te prys en Hom te aanbid. “Dis nie altyd dat kunstenaars so saamwerk nie, maar ons het almal een doel en dis om siele na die Here te bring.” Vir navrae, bel David by 078 252 0345.