DIT moet iets van Chantell Phillipus s&ecirc; as rolprentvervaardigers haar vir &rsquo;n tweede rol nader.Di&eacute; aktrise van Oudtshoorn was in Abraham, wat in 2015 uitgereik is.Phillipus speel teenoor die veteraan-akteur Tobie Cronj&eacute; in Die Rebellie van Lafras Verwey, wat binnekort uitgereik word,Phillipus onthou dat sy as kind al daarvan gehou het om mense te vermaak. Dis egter eers in 2006 dat sy dit &rsquo;n stap verder gevat het.Phillipus het toe &rsquo;n oudisie vir die teater&shy;geselskap Kambro Diggers gedoen.En nou is sy vir langer as tien jaar al &rsquo;n voltydse ak&shy;trise.Petra, haar karakter in Rebellie, is &rsquo;n saggeaarde swanger vrou.En daar is groot ooreenkomste tussen Phillipus en &shy;Petra.&ldquo;Ek was swanger drie maande voordat ek die rol gekry het,&rdquo; vertel sy. &ldquo;Dit het my regtig gehelp om my rol aan te trek.&rdquo;Phillipus s&ecirc; egter in haar voorbereiding vir die rol het sy nie net staat gemaak op die toevalligheid daarvan dat sy kort voor die verfilming swanger was nie.Sy verduidelik: &ldquo;Ek berei altyd so deeglik moontlik voor deur die draaiboek oor en oor te lees, en in die karakter se kop en hart te probeer klim.&rdquo;En dan is daar die saggeaardheid.Phillipus s&ecirc; d&iacute;t is die eienskap van Petra wat sy die meeste geniet het en wat gemaak het dat die karakter nie veel van &rsquo;n uitdaging was nie.Uitdagings het hulle eerder in die gedaante van mede-akteurs voorgedoen.&ldquo;Om saam met van ons land se beste filmmakers en bekendste akteurs soos Tobie Cronj&eacute; te speel, was vir my &rsquo;n groot uit&shy;daging,&rdquo; verklap sy.&ldquo;Ek onthou hoe ek as &rsquo;n kind my altyd klaar gelag het vir sy TV-rolle, en nou speel ek teenoor hom... Dis soos &rsquo;n droom wat verwesenlik is.&rdquo;Phillipus s&ecirc; sy is voltyds betrokke by verhoogwerk en dat dit haar baie gehelp het om haar vir haar Rebellie -rol voor te berei.&ldquo;Ek het deur die jare geleer hoe om verskeie emosies baie diep uit myself te put en om myself in &rsquo;n groot verskeidenheid rolle in te leef.&rdquo;Van di&eacute; rolle is &rsquo;n ou mens, kind, dronkie en saaklike professionele vrou.Dit lyk egter asof di&eacute; aktrise &rsquo;n voorliefde ontwikkel het.Phillipus s&ecirc;: &ldquo;Ek moet eerlik wees &ndash; ek hou baie van wat film as medium my as aktrise bied.&ldquo;Dit is omdat ek van uit&shy;dagings hou en as aktrise groei ek daardeur.&rdquo;&Aacute;l wat sy wil doen, &aacute;l wat vir haar belangrik is, s&ecirc; Phillipus, is om toneel te speel &ndash; of dit nou op die verhoog, TV of in flieks is.Sy motiveer: &ldquo;Dis &rsquo;n beroep wat lewens kan verryk en verander.&rdquo;Oor haar toekomsplanne wil sy nie uitwei nie.Sy verklap net dat ons haar dalk weer in &rsquo;n rolprent sal sien: &ldquo;N&oacute;g &rsquo;n filmvervaardiger het my genader oor &rsquo;n moontlike film vir volgende jaar . . .&rdquo;