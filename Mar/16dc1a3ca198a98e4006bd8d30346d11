ROBERTSON. – Sy het baie na haar 21ste verjaardagpaartie uitgesien, maar is dood voordat sy dit kon vier. Jenay Adams, wat Saterdag sou verjaar het, is Sondag dood agter haar huis aangetref. Volgens haar antie Charlene Vermeulen weet niemand nog hoe Adams dood is nie. Forensiese onder­soekers het die familie nog niks laat weet nie. Dis vermoedelik omdat die nadoodse ondersoek nog nie afgehandel is nie. Vermeulen sê die familie het reeds alles vir Adams se 21st gereël. Sy troos haar daaraan: “Nou sal sy dit in die hemel saam met die engele vier.” Nóg ’n antie, Estelle Smith, sê toe hulle op Adams se liggaam afgekom het, het bloed uit haar neus gevloei. Smith sê Adams het die oggend nog middagete vir haar ouers gemaak. Daarna het sy buite op ’n matras gaan lê en chat op haar selfoon. Smith sê sy het toe haar selfoon in die huis kom neersit en kort voor middag­ete weer op die ­matras gaan lê. Toe sy nie vir middagete opdaag nie, het hulle haar gaan roep, en dis toe dat hulle haar dood aangetref het. Die familie sê Adams het geen kwale gehad nie.