DIE Rastafariërs van Helenvale in die Baaise noordelike gebiede wil net vrede hê en geen dwaalkoeëls meer wat rondvlieg in die strate en onskuldige mense se lewe eis nie. Daarom het Adrian “Judah” Bain (40) sy vriende by die muur op die hoek van Kobus- en Martinweg bymekaar laat kom en die muur met vrolike kleure geverf. Die boodskappe op die muur lui: “1 Helenvale”, “Stop the shooting” en “Peace”. Die Stoep en die Gang in Kobusweg is berug vir die bendeskietery wat dikwels daar plaasvind. Die “1 Helenvale” op die muur verwys na die gemeenskap wat saamstaan as een en nee sê vir gangsterism. “Dié muur was altyd lelik en vuil, gangsters het hul name op die muur gekrap en mense het sommer teen die muur ge-pee ook,” sê Alberto Swartz (38) van Martinweg. “Vandat ons hier geverf het, pee mense nie meer daarop nie.” Swartz het voorheen by Plascon gewerk en het van sy verf geskenk vir die muur se makeover. Bain, voorsitter van die Helenvale House of Rastafari Council, sê baie mense dink Rastas is net goed vir boom rook, maar dis nie volgens hom die geval nie. “Ons wil nog ander mure in Helenvale ook verf, soos byvoorbeeld die deurloopgange tussen huise. Dié muur het ons so twee weke gevat om klaar te verf. “Die skietery het nie opgehou nie, maar die muur bly darem mooi en mense het selfs vir ons kom sê hulle hou baie daarvan,” sê Bain voorts. “Die dag toe ons die muur begin verf het, was daar ’n skietery. “Ons het almal agter die muur weggekruip tot die skietery oor was, en toe verf ons verder,” sê nog ’n rasta, Brendon Louwskietter (32).