HAAR car wash van R40 gaan haar nou R28 000 uit die sak jaag. Só sê Desire Hoffman (27) van Brackenfell nadat sy haar kar vir ’n was gevat het. Hoffman vertel sy was op 25 Februarie op pad na vriende toe sy besluit om by die Kanimambo Carwash in Brack­enfell stil te hou om haar kar te laat was. “Ek en my man het na ’n nabygeleë fishery gegaan terwyl ons vir die kar gewag het. Toe ons teruggaan om dit te gaan haal, het dit nie eens gelyk of dit gewas is nie. “Hulle het toe die kar weer gewas.” Volgens Willem Hoffman (37), Desire se man, was die eienaar baie onbeskof met hom. “Die ouman het my sommer ’n klap gegee, ek het hom net kom sê daar is iets verkeerd met my kar.” Mario DaCunha (60), die eienaar van die carwash, sê die besigheid is al ouer as 14 jaar en niemand het nog complain nie. Terwyl Son daar was, was DaCunha hard besig om seker te maak al sy werknemers doen hul werk reg. Hy sê: “Jare al het ek net een verskaffer van wasmiddels en niemand het ooit gekla dat hul kar beskadig is nie. “Soms kyk mense nie reg na hul karre nie. Jy moet eintlik jou kar elke ses maande polish. “Ek is bereid om die kar gratis weer te was en te polish as hulle wil.” Maar Desire wil niks weet nie: “Ons het ’n tweede opinie by ’n panelbeater gekry en dit kos amper R28 000 om die kar te laat respray.”