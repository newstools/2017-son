DIE ouers van ’n tweejarige seun wat verlede naweek deur ’n bul aangeval is, soek die versekering dat so iets nooit weer sal gebeur nie. Dit kom nadat Bevin Scheepers (2) voor sy Greenfields-huis deur ’n verdwaalde bul aangeval is. Klein Bevin het beserings rondom sy neus en oë opgedoen weens die aanval. Beverley Rademeyer van die Animal Anti-Cruelty League sê die gesin wil stappe teen die bul se eienaar doen. “Die eienaar moet ontslae raak van die bul en ook alle mediese koste van die kind betaal.” Rademeyer het ook vertel dat die familie ’n saak kan oopmaak by die polisie. “Hulle moet ook die munisipaliteit se livestock-afdeling inlig oor die situasie.” Volgens Mthubanzi Mniki, ’n munisipale woordvoerder, het hulle tot dusver geen klagte ontvang nie. Mniki het verduidelik die Metro gee sy volle samewerking wanneer dit by rond­loperdiere kom. “Sodra ons ’n klagte oor losloperdiere kry, sal ons soontoe gaan en die diere oplaai. Hulle word dan na die pound toe gevat waar die eienaars boetes betaal voordat hulle die diere terugkry.” Mniki het gesê dat die gesin die reg het om verdere stappe te doen.