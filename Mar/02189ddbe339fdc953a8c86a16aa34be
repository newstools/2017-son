VIER gewapende rowers het gisteroggend hul rieme styfgeloop toe hulle ’n drankwinkel in Kuilsrivier beroof het. Die Kuilsrivier- en Mfuleni-polisie het egter gou ge­reageer en was vinnig op hul spoor. Die voorval het omstreeks 11:45 by die Liquor City in Van Riebeeckstraat in Kuilsrivier plaasgevind. Die boewe het spore gemaak met verskeie bottels whiskey en vyf kasregisters se geld. Dit is glo die vierde keer sedert Desember dat daar op die einste winkel toegeslaan is. Die verdagtes het in ’n wit Run X, wat verlede Saterdag in Muizenberg gekaap is, op vlug geslaan. Cops was egter warm op hul spoor en ’n jaagtog het gevolg wat soos ’n scene uit ’n movie gelyk het. Ongeveer tien polisievoertuie het agter die verdagtes aangejaag en hulle in Sunbird Park vasgetrek. Die verdagtes het toe te voet op die vlug geslaan. Oproerige inwoners het die polisie gehelp deur te wys waarheen die skelms laat spaander het. “Vang hulle! Hulle kom beroof ons winkels en hijack al ons karre! Vang die gemorste,” het lede van die gemeenskap luidkeels die polisie aangemoedig. Die cops het binne minute twee van die verdagtes vasgetrek. Ná ’n verdere soektog is nog twee verdagtes aangekeer. Daar is op die gesteelde voertuig beslag gelê, asook ’n 9mm Norinco-pistool. “Hulle kan bly wees die polisie het hulle gevang, want as ons hulle gevang het, sou dit ’n saak van epidermiese proporsies gewees het,” het ’n inwoner gatvol gesê. By Son se aankoms by die beroofde Liquor City het geskokte werknemers buite gestaan en naels kou. David Hartlief, ’n ooggetuie, het bewerig vertel hoe rustig die mans die winkel binnegestap het. “Hulle het ingekom en toe eers ’n gun uitgeruk. “Almal het na buite gehardloop. Een van hulle het toe die bestuurder teen die kop geslaan met sy pistool. “Hulle het toe die tills leeggemaak en ’n klomp bottels whiskey gevat en geskoert.” Karin van Lille, voorsitter van die Langverwacht-buurtwag, het gesê daar is ’n toename in gewapende rooftogte in die Kuilsrivier-area, veral in die hoofpad. Sy sê: “Byna al die plekke in die hoofpad in Kuilsrivier is al beroof en dit gebeur nie een keer nie, maar ’n paar keer. “Dit is die vierde keer dat hierdie winkel beroof word. Iets sal gedoen moet word.” Lt.kol. Andrè Traut, ’n polisiewoordvoerder, het die voorval bevestig. Hy sê: “Vier mans tussen die ouderdomme van 20 en 26 is gearresteer. “Hulle sal in Kuilsrivier in die hof verskyn sodra hulle aangekla is.”