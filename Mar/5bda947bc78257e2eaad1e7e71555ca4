DIE gewilde Kaapse boy band De Ja Vu het een van sy lede, Ashraf Blignaut (33), aan die dood afgestaan. Sy skoonsuster Azraa Blignaut vertel hy is gister oorlede, nadat ’n ulcer waarvan hy onbewus was, oop gebars en sy liggaam van binne vergiftig het. Die boy band is al in die 90’s gestig en het bestaan uit Ashraf en sy twee broers, Reza en Tauriq. Die broers was nog tot op verlede jaar gereeld besig met shows. Blignaut was een van vier kinders, met sy twee broers en een suster. Hy laat ook twee dogters agter. Boodskappe het ingestroom op Facebook vir sy familie. Shahieda Lawrence het op Facebook gesê: “Regtig ’n hartseer dag vir my, ek het nou net die hartseer nuus gekry van die afsterwe van Ashraf Blignaut. Ons was soos familie, ons het hulle as ons broers beskou, en hy was altyd die een wat baie skaam was. “Mag die Almagtige jou die hoogste plek in Jannah skenk. En mag Hy vrede plaas in die harte van die familie, Insha-Allah Ameen. Gaan jou baie mis, broer.” Blignaut se Janza was om 13:00 uit hul huis in Maitland en sy liggaam is by die Mowbray Maqbara te ruste gelê.