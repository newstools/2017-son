DIE polisie van Bhisho is trots omdat hulle onlangs twee verdagtes in ’n huisbraak-en-diefstalsaak gevang het. Kapt. Siphokazi Mawisa, ’n polisiewoordvoerder, het gesê twee verdagtes (19 en 23 jaar oud) is Woensdag gearresteer in die Tyutyu- informele nedersetting. “Dié arrestasies kom nadat ’n saak van huisbraak geopen is by die Bhisho SAPD. Laptops en horlosies van R14 000 is gesteel,” volgens Mawisa. Die ondersoek het die polisiebeamptes gelei na ’n huis in die Tyutyu-informele nedersetting, waar die gesteelde artikels teruggevind is. Die verdagtes het gister in die Zwelitsha-landdroshof verskyn. In ’n aparte saak is Mahlubandile Mrasi (25) gister in die Zwelitsha-streekhof gevonnis nadat hy op 9 Maart deur dié hof skuldig bevind is aan huisbraak en diefstal. Mrasi is in Maart verlede jaar gearresteer en aangekla deur Bhisho-speurders en hy het verskeie kere in die hof verskyn. Hy is op borgtog van R1 000 vrygelaat. “In Junie verlede jaar is die saak na die streekhof oorgeplaas. Ná Mrasi se skuldigbevinding is hy gevonnis tot agt jaar tronkstraf,” sê Mawisa. Die stasiebevelvoerder van Bhisho, kol. Nomonde Mene, het die ondersoekbeamptes geprys vir hul harde werk.