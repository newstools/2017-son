ROBBIE Fleck, afrigter van die Stormers, sal moet kopkrap oor sy spankeuses vir Saterdag se Superrugby-kragmeting met die Cheetahs op Nuweland.Al het die Stormers aanvanklik teen die Sunwolves gesukkel, het baie van die jonger spelers hand opgesteek in die sege van 44-31 in Singapoer.Spelers wat hul terugkeer van beserings maak, sowel as spelers wat &rsquo;n blaaskans vir die stryd teen die Sunwolves gekry het, kan ook oorweeg word.Fleck s&ecirc;: &ldquo;Ons het &rsquo;n baie taai wedstryd teen die Cheetahs wat voorl&ecirc; en ons sal baie goed daarvoor moet beplan.&ldquo;Daar is baie spelers wat hand opgesteek het, so dit gaan moeilik wees om die span vir di&eacute; naweek te kies.&ldquo;Daar is &rsquo;n paar spelers wat tuisgebly het. Hulle is almal fiks en reg om weer hul plekke in te neem,&rdquo; verduidelik Fleck.Rynhardt Elstadt (enkel), Wilco Louw (bors) en Seabelo Senatla (voet) het almal beserings in Singapoer opgedoen. Die erns van die beserings behoort eers vandeesweek vasgestel te word.Dillyn Leyds was uitstekend in die laaste vesting teen die Sunwolves. SP Marais behoort egter sy terugkeer teen Franco Smith, afrigter van die Cheetahs, se span in die nr. 15-trui te maak.Senatla was ook baie goed teen die Sunwolves. Hy het &rsquo;n baie bedrywige wedstryd gehad en gedurig werk gaan soek.As hy egter nie betyds van sy voetbesering herstel nie, behoort Leyds weer na die vleuel te skuif.Cheslin Kolbe behoort weer beskikbaar te wees. So dit sal interessant wees hoe Fleck di&eacute; blitsbuks gaan aanwend. Met Louw wat las het van &rsquo;n borsbesering, behoort die Springbok-vaskopstut Frans Malherbe weer die skrum te anker.En met Elstadt wat ook op die krukkelys is, kan dit die weg baan vir Nizaam Carr om sy terugkeer na die lostrio saam met Siya Kolisi en Sikhumbuzo Notshe te maak.Die skrumskakel Jano Vermaak is ook weer reg om diens agter die oond in die plek van Dewaldt Duvenage te doen.Dit is egter &rsquo;n uitgemaakte saak dat die twee Bok-slotte Eben Etzebeth en Pieter-Steph du Toit hul terugkeer na die enjinkamer vir die stryd teen die Cheetahs gaan maak.