’N GETUIE in die Lunga Moos-moordsaak het bewend aan die hof vertel sy het haar natge-pee nadat sy gesien het drie mans steek ’n man aan die brand. Dié voorval het glo slegs ’n paar treë van Lindiwe Ngwema se voordeur gebeur. Sy het Donderdag in die Baaise hooggeregshof getuig. Dié verhoor spruit uit ’n voorval op 3 Desember 2015 toe Moos (25) van Airport Valley in die vroeë oggendure met petrol gegooi en lewend aan die brand gesteek is. Hy is blykbaar eers gesteek en met die vuiste geslaan. Moos het ’n paar dae later in die Dora Nginza-hospitaal aan sy brandwonde beswyk. Die beskuldigdes, Lukhanyo Xoli, Anethemba Sabelo en Bongani Klaas, staan tereg op aanklag van moord, asook twee klagte van aanranding met die doel om ernstig te beseer. Ngwema het blykbaar die oggend van die voorval geslaap toe sy van ’n commo­tion wakker geword het. Sy het by haar voordeur uitgeloer en drie mans in die yard, een by die hek en een in die straat gesien. Sy kon nie die mans identifiseer nie. “Hulle (die drie binne die yard) was besig om hom (Moos) aan te rand en te steek en hy het deurentyd geskree,” het sy tranerig ­getuig. “Hy (Moos) het heeltyd vir die drie mans gesê: ‘Ek gaan julle geld terugbetaal,’ maar hulle het aanhou slaan.” Sy het gesê sy het die voordeur toegedruk, maar toe sy ongeveer ’n minuut later skielik die reuk van petrol kry, het sy die deur weer op ’n skrefie oopgemaak. “Hulle het petrol oor Lunga gegooi en hom aan die brand gesteek,” het sy saggies gesê. Sy het haar oë styf toegeknyp, haar arms voor om haar lyf gevou en vervolg: “Ek was so bang, ek het my natge-pee.” Sy het getuig daarna het sy die deur toegemaak, na haar slaapkamer gehardloop en deur haar kamervenster geloer. Sy het rook gesien en glo gesien hoe dié drie mans vir Moos by die hek uitsleep. Daarna het Moos blykbaar weggehardloop, ná ’n ruk weer teruggehardloop, oor ’n muur gespring, sy klere uitgetrek en na ’n vrou genaamd Ntzali geroep. “Ek was so geskok oor wat ek aanskou het, ek het na ’n bank beweeg en heelnag daar bly sit. “Ek het ook siek geraak en moes die volgende dag ’n dokter gaan sien.” Nadat Ngwema getuig het dat sy die volgende oggend ’n hamer by die voorhekkie opgetel het, het Richard Crompton, Klaas se prokureur, vir haar gevra of sy dié drie mans die hamer sien gebruik het. Ngwema het “nee” geantwoord. Sy het daarna gesê sy het nooit gesien dat Moos gesteek word nie, maar sy het wel ’n blink voorwerp in een van dié mans se besit gesien. Intussen het Klaas hom ’n papie gelag gedurende Ngwema se kruisondervraging. Hy het in ’n stadium selfs iets in sy medebeskuldigdes se rigting gefluister. Xoli het onrustig in sy sitplek rondbeweeg en deurentyd omgedraai en na Son se verslaggewer gegluur. 