DIE eerste keer het hul tikkop-dogter hul woning aan die brand gesteek. Dié keer het iemand “doekom” in die vorm van ’n slang gestuur om hul hok af te brand. Rosemary (“Roos”) Spogter (62) van Stokkiesdraai in die Paarl en haar man, Moos (64), sê afgunstige mense het die “vuilgoed” na hulle toe gestuur. Rosemary sê laas Woensdag was sy en haar kleinseun alleen by die huis toe sy haar wou was. “Ek het die koekie seep, wat agter die bokse ingeval het, gesoek. Toe ek die bokse wegskuif, het die dikste, opgerolde swart slang daar gelê. “Hy het groot oë gesis met sy tongetjie na my kant toe.” Rosemary sê sy het uitgehardloop en haar kleinseun gaan haal om die slang te soek. “Hy was net weg. Dit was ’n massiewe, pikswart slang met ’n groot wit kol aan sy onderkant.” Sy sê toe haar man die middag by die huis kom, het dinge ’n lelike draai gevat. “Toe hy net in die huis trap en ek hom wou sê van die slang, het die hok net skielik aan die brand geslaan waar die slang was.” Sy sê sy het nog nooit so iets gesien nie. “Die vlamme het gedraai in ’n spiraal asof dit ’n warrelwind was wat van nêrens af gekom het en het als uitgebrand.” Rosemary sê as haar man nie gou genoeg padgegee het nie, was sy rug byna verbrand. “Die mense hier sê dit is doekom. Ek kan dit glo, die mense was baie afgunstig op ons twee. Ons het baie goed gehad.” Moos vertel onder sy uitgebrande besittings was sewe hoenders, twee masjiensae, ’n fiets en twee kruiwaens. “Ons hond het ook doodgebrand,” sê Moos. Rosemary sê hul pensioengeld het ook gebraai. “Ek het nog R360 en Moos het R300 onder die kussing gehad van ons pen­sioen, wat uitgebrand het.” Die egpaar slaap nou in hul bakkie. Moos sê die bakkie het ook dieselfde aand van die brand byna vlam gevat. “Toe ek die bakkie se ligte wou afsit, toe skroei sy drade binne,” sê hy. “Die is ’n hartseerstorie,” sê Rosemary. Sy vertel die eerste keer het haar tikkop-dogter hul hok aan die brand gesteek. “Dit is nou die tweede keer dat ons als verloor.”