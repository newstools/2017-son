DIE Oostelike Provinsie-rugbyunie (OPRU) sal weer ’n swart president hê, maar vir nou is diversiteit en ervaring belangrik en ondersteun hulle ’n wit kandidaat. Só het Qondakele Sompondo, die afrigter van Rhodes-universiteit se rugbyklub, aan Son op Sondag gesê. Sompondo is lid van ’n groep klubs wat André Rademan, ’n Baaise sakeman, as presidentskandidaat ondersteun. Die OPRU is sedert April verlede jaar onder administrasie van die Suid-Afrikaanse Rugbyunie (Saru). Monde Tabata, die administrateur, oorhandig op 8 April die leisels aan plaaslike administrateurs. ’n Verkiesing sal dan gehou word om ’n nuwe president en ’n uitvoerende komitee te verkies. Cheeky Watson het ­onlangs as president bedank. Sompondo meen Bantwini Matika kan in die toekoms as president van die unie oorneem, maar vir nou is Rademan die regte keuse. Matika is egter die groep se keuse vir adjunkpresident, met Chico ­February as die vise­president. Sompondo het bygevoeg niemand wat voor Saru se oorname op die uitvoerende komitee gedien het, sal weer ’n geleentheid kry nie. Boonop sal diegene wat wel tot die komitee verkies word, prestasiekontrakte moet onderteken. Ingevolge daarvan sal hul sukses ná twee jaar onder oë geneem word. “Enigeen wat nie presteer het nie, sal dan uit die komitee verwyder word,” het Sompondo gesê. In Desember 2015 het ’n onsmaaklike fi­sieke voorval, waarby Sompondo en Matika betrokke was, voor die OPRU-kantore gebeur. ’n Groep onbetaalde spelers is na die kantoor om ’n petisie aan Watson te oorhandig. Die spelers is deurgelaat, maar Sompondo en kie is by die hek gekeer. Sompondo en ’n werker het mekaar gestoei en toe hy uiteindelik tot by die kantoor gekom het, het hy weer om ’n sekerheidsbeampte geskree. Matika het self ook taamlik hard van homself laat hoor. Sompondo het oor die voorval gesê die klubs weet hulle het vir die regte van die spelers opgestaan en sal dit nie teen hulle hou nie. Oor Rademan het hy gesê: “Hy was daar vir Ithembelihle High en die unie se o. 19- en o. 21-span toe niemand ’n sent wou inploeg nie. “Boonop het hy die Crusaders-rugbyklub uit die asse laat verrys deur spelers van kleur na die klub te bring.” Tony McKeever, die voormalige ­uitvoerende hoof van die ontbinde Southern Spears-franchise, het hom ook as presidentskandidaat beskikbaar gestel. Volgens hom is hy deur die einste Crusaders genomineer. Hy het vroeër aan Son gesê hy kan orde bring, die kommersiële regte van die unie uitbou, borgskappe kry en die unie se Superrugby-status terugwen. Sompondo het McKeever as ’n leuenaar uitgekryt en gesê laasgenoemde sal borge afskrik. Hy meen ook McKeever wil die unie gebruik in ’n vendetta wat hy teen Saru voer. McKeever het egter ontken hy het ’n vendetta teen Saru en het Sompondo van diskriminasie en rassistiese retoriek beskuldig. McKeever het bygevoeg mense moet wel die aandeel van Sompondo en kie in die gestoei voor die uniekantore in ag neem. Hy meen daar is geen waardigheid in dié tipe optrede nie en dit sal ’n klad op die unie se naam wees indien sulke persone die unie oorneem. Twee ander presidentskandidate is Stag Mitchell, die president van die PE-metro-subunie, en George Malgas. Malgas, ’n prokureur, het aan Son gesê hy het in 2001 op die unie se dissiplinêre komitee begin en is in 2006 tot die uitvoerende komitee verkies. Volgens hom is hy deur klubs genader om hom beskikbaar te stel. Hy glo eerlikheid en deursigtigheid is die enigste manier om die unie vorentoe te neem. Sodoende meen hy die Nelson Mandelabaai-munisipaliteit sal ook weer as ’n ondersteuner teruggelok word. Athol Trollip, Baaise mayor, het reeds verskeie keer gesê die Metro sal nie weer hulp verleen totdat die OPRU sy huis in orde kry nie.