’N FAMILIE is in twee geskeur oor ’n erf-huis. Hoewel hulle stiefbroers en -susters is, het hulle eens op ’n tyd baie goed oor die weg gekom. Noudat hul ma en pa dood is (in onderskeidelik 2010 en 2014) en daar ’n huis agtergelaat is, baklei hulle soos kat en hond. Volgens Thys Karolus van Grabouw het sy ma en pa vir hom en sy stiefbroers en -susters ’n huis agtergelaat, maar kry hy nou geen voordeel daaruit nie. Karolus sê die hof was nog besig om die boedel te finaliseer, maar hy weet nie wat van die saak geword het nie. Hy sê sy stiefsuster ­Mildred Swartz het intussen inwoners in die huis gesit en kry glo maandeliks huurgeld. Karolus vertel: “Al die besittings wat in die huis was, het sy ook gevat.” Karolus het ’n dokument aan Son gewys wat as ­bewyse dien dat sy ma ’n mede-eienaar van die huis is. Karolus meen aangesien dit die geval is en hy sy ma se enigste kind is, het hy ’n aandeel in die huis. Volgens Swartz is dit nie huurders wat die huis bewoon nie, maar ’n familielid. Swartz het uitgevaar: “Het hy vir julle gesê van die affidavit wat uitgemaak is? “Laat hy eers die affidavit vir jou gee, dan praat ons weer. My pa is die enigste eienaar en het dit so by die polisiestasie uitgemaak. “Sy ma en my pa was nog nooit eens getroud nie, want hy en my ma was nog nooit geskei nie.”