SY IS in die bosse gestoot, verkrag en verskeie kere gesteek en nou is die polisie op soek na ’n gevaarlike verdagte. Dít is die nagmerrie wat ’n 34-jarige vrou van die Baaise Nor­th­erns in die naweek deurgemaak het. Kol. Priscilla Naidu, ’n polisiewoordvoerder, het gesê die polisie se eenheid gemoeid met gesinsgeweld, kinderbeskerming en seksmisdade in die Baai ondersoek die saak. Volgens Naidu het die voorval Saterdag omstreeks 14:00 tussen Bloemendal en Kleinskool plaasgevind. “Die vrou het vanaf Bloemendal na Kleinskool toe geloop om ’n taxi te kry. “Op pad soontoe het sy ’n onbekende man ontmoet en hom vir sigarette en ’n light gevra.” Naidu sê daarna het die onbekende man geselsies met die vrou begin en die twee het saamgeloop. “Toe hulle verby die bosse loop, het hy die vrou daar ingestoot en daarna verkrag. “Hy het haar ook in die kop, bors en been gesteek.” Naidu sê die vrou se selfoon, bankkaart en geld is gesteel. Die verdagte is ’n bruin man en is ongeveer 1.65 m lank. Hy is maer gebou en lig van kleur. Naidu sê dit lyk asof hy diep in die 20 of net in die 3o jaar oud kan wees. Hy het ’n oorbel met ’n coin-teken aan sy regteroor. Hy het vir die slagoffer gesê sy naam is Shaun. Enigeen met inligting kan sers. Joshua Shilajoe bel by 071 475 2310 of 041 401 3000.