HULLE soek ­verhogings en hulle sal nie ophou totdat hulle dit kry nie. Werkers van die ­departement van maatskaplike ontwikkeling het gister voor die Sassa­kantore in Town Centre, Mitchells Plain, byeengekom om hul ­griewe te lug. Dit volg nadat sowat 60 maatskaplike werkers ook Woensdag in Somerset-Wes betoog het. Die werkers behoort almal aan Nehawu en sê hulle word nie ernstig opgeneem nie. Sandile Tilana, die koördineerder van Nehawu, sê werkers is moeg daarvan om vir min geld te werk. “Dié is mense met ­degrees en diplomas en steeds verdien hulle min geld. “Ons vergeet ook nie die skoonmakers en ­sekuriteitwerkers nie. “Hulle word tussen R2 500 en R3 000 per maand betaal. “Die departement dink hulle is besig met werkskepping, maar hulle is besig om hul werkers te exploit.” Die werkers sê hulle wil ook “danger pay” hê omdat hulle in areas werk waar geweld erg is. Die werkers hier het hul tools neergelê om saam met ander provinsies se werkers te staan. Banoyolo Yawa, die leier van Nehawu in die Metro, sê hulle het Sondag met die minister van maatskaplike ontwikkeling, ­Bathabile Dlamini gepraat, maar het steeds niks terugvoer gekry nie. “Dis ’n jammerte dat ons kliënte wat meestal kinders, ouer mense en gestremdes is, moet ly. “Ons is baie lief vir hulle, maar ons het ook families vir wie ons moet sorg.” Yawa sê verder al is daar ’n interdik teen die staking uitgereik, geld dit nie in die Wes-Kaap nie. “Ons het met ons legal span gepraat en daai interdik is net vir werkers in die Vrystaat.” Die Wes-Kaapse ­minister van maatskaplike ontwikkeling, Albert Fritz, het die werkers se optrede ten sterkste veroordeel. Volgens Fritz is dié ­staking onwettig omdat sy nasionale baas, Dlamini, ’n interdik teen Nehawu verkry het om nie te staak nie. Fritz sê sy departement kan dissiplinêre optrede in werking stel indien daar bevind word dat een van sy werknemers onwettig opgetree het. Stilstand Sowat 60 werkers het Woensdag in Hoofweg, ­Somerset-Wes, by die maatskaplike werkers se kantore ’n betoging gehou, berig Ian Baard. Die staking beteken dat landdroshowe tot stilstand kan kom omdat maatskaplike werkers nie nou in sake getuig of ­beskuldigdes evalueer nie. Van die werkers sê hulle is gatvol daarvan om soos vloerlappe behandel te word. Die vakbond het 13 eise aan die departement voorgelê. Een daarvan is dat die salaris vir ondersteuningswerkers op vlak 5-6 moet wees. Hulle eis ook dat ­werklose maatskaplike werkers permanent in diens geneem word. Volgens die departement van maatskaplike ­ontwikkeling in die ­Wes-Kaap is dit ’n klein groepie werkers wat staak.