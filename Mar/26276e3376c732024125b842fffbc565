’N TIENER van Delft lê onder pyn in die selle nadat cops hom geskiet het. Die cops sê die 15-jarige het eers op hulle geskiet voordat hulle teruggeskiet en hom in die nek en oor gewond het. Die kind se ouers ontken dit egter en sê hul seun is in hul huis geskiet Dié voorval het Woensdag omstreeks 21:00 in Schippolstraat gebeur toe gangsters op die cops geskiet het. Volgens die seun se pa, wie se naam nie genoem kan word nie om die kind se identiteit te beskerm, het van die gangsters in hul jaart gehardloop. Die ontstelde pa sê: “Ons het almal in die voorkamer gesit. “Toe ons die skote hoor, het ons almal plat op die vloer geval. “Die cops het die hek afgetrap en skiet-skiet ingekom. “My seun het in die gangetjie gestaan toe hy in die nek en oor getref is. “Die cops het ’n klomp gate in die garagedeur geskiet en ook op die motor wat in die garage gestaan het. “Nadat hulle my seun raak geskiet het, het die cops hom nog verder aangerand. Hy was nie eens ’n bedreiging vir hulle nie. “Hulle het hom met ’n gun oor die kop geslaan en ook met die vuiste aangerand.” Die pa sê hulle moes drie ure buite in die koue staan terwyl die cops van die evidence in die huis ontslae raak deur die bloed skoon te maak en patroondoppies op te stel. Die cops het ook die huis deursoek en glo ’n gun gekry. Volgens die pa weet hy nie van ’n gun wat in die huis was nie en iemand kon dit daar geplant het. Volgens lt.kol. Andrè Traut, ’n polisiewoordvoerder, word die voorval ondersoek. Traut sê: “Die verdagte is gearresteer nadat hy verskeie kere op die polisie geskiet het toe hulle hom wou arresteer.” Moses Dlamini, van die onafhanklike polisieondersoekdirektoraat, het erken dat hulle die voorval ondersoek. Die seun is van poging tot moord aangekla.