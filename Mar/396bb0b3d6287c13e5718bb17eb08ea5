DIE Oos-Kaapse begroting is meer as R74 miljard en word onder 15 regeringsdepartement verdeel, maar wat werklik vir dienslewering beskikbaar is, is skokkend. Sakhumzi Somyo, die LUR vir finansies, het onlangs sy begrotingsrede gelewer en ’n totale begroting van R74,4 miljard ter tafel gelê. Somyo het egter oop kaarte gespeel en bevestig R48,1 miljard, of 64,6% van die begroting, word gebruik om die amptenare in die departemente se salarisse te betaal. Tans werk 144 571 staatsamptenare in die onderskeie regeringsdepartemente. Dit beteken die werklike bedrag wat die 15 departemente het om mee te werk, is eintlik net R26,3 miljard. Bobby Stevenson, die DA-leier in die Oos-Kaapse wetgewer, meen groot bedrae word bestee aan onkundige mense wat onder die burokrasie val. Dit terwyl werkers soos onderwysers en verpleegsters, wat ’n bydrae maak, swak of laat betaal word of selfs geen betaling kry nie. ’n Afname in aanstellings en die uitkontraktering van werk weens ’n tekort aan vaardighede onder amptenare gaan in 2017-’18 egter nie ’n afname toon nie. Dis veral in die gesondheidsdepartement waar personeeltekorte groot moeilikheid veroorsaak. Dr. Pumza Dyantyi, die LUR vir gesondheid, het verlede week erken haar departement kom nie sy grondwetlike mandaat teenoor die inwoners van die provinsie na nie. Dit omdat toeganklike gesondheidsorg van ’n hoë gehalte nie verskaf kan word nie. Volgens haar is een van die grootste probleme die lang wagtydperke vir noodbehandeling by hospitale en primêre gesondheidsgeriewe. Die departement het R14 miljard ontvang om die koste van indiensneming in 2017-’18 te dek. Net die Oos-Kaapse onderwysdepartement, met ’n koste van indiensneming van R26,1 miljard, bestee meer aan sy werknemers.