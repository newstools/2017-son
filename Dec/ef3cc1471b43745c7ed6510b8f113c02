DIE Chippa United-breier, Teboho Moloi, sal sy voet moet neersit as hy wil verseker dat die Chilli Boys in die nuwe jaar selfs groter hoogtes bereik. Al word daar vanaand en môre nog ’n paar wedstryde gespeel, het Chippa sy verpligtinge vir die jaar afgehandel.  Moloi sal veral moet seker maak dat sy klub se grootbaas, Chippa Mpengesi, nie in Januarie se transfer window dinge deurmekaar krap nie. Chippa United was verlede jaar in ’n soortgelyke posisie. Die span het goeie sokker gespeel en talle spelers het hand opgesteek met skitterende vertonings. Dít het gehelp dat die span goeie momentum gebou het. Mpengesi het toe in die transfer window ál die span se top-spelers verkoop en sodoende die afrigter, Dan Male­sela, se planne lelik deurmekaar gekrap. Chippa kon toe glad nie herstel nie. Die grootbaas het Marc van Heerden, James Okwuosa en Thembinkosi Lorch verkoop. Al het dit die geldkoffers laat bult, het dit die Chilli Boys aansienlik verswak. Dit sal ’n goeie idee wees as Moloi nou reeds met die eienaar gaan sit en gesels oor die pad vorentoe. Daar is nie fout om manne te laat gaan wat niks bydra en min speelkans kry nie. Dit gaan veral belangrik vir Chippa wees om ’n speler soos Abel Mabaso se dienste te behou.  Hoewel dit die verdediger ’n tydjie gevat het, is Ayabulela Konqobe ook nou ’n belangrike lid van die span. Dieselfde met Zitha Macheke. Sedert Moloi die leisels oorgeneem het, het Chippa weer met vertroue begin speel. Die grondslag is gelê vir die Chilli Boys om in die nuwe jaar weer met ’n groot aanslag te kom.