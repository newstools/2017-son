MENSE kom van buite af en dump vuilgoed in ’n veld langs Daisystraat in Uitsig, Ravensmead. Inwoners is nou gatvol daarvoor dat die mense hul buurt as ’n dumping ground gebruik. Gabriel Phillips (61) se huis is reg langs dié infor­mele tiep in Daisystraat. “Hier’s rotte en muise op die dump. Ons het die council en health inspectors gekontak, maar niemand kan iets doen nie,” kla Phillips. “As die council een keer per week kan kom en opruim, sal dit baie help, maar hulle kom baie min hier om dit op te laai.” Phillips sê mense gaan ruim vullis in ander buurte op en kom dump dit dan in die nag hier. Een van die inwoners het haar voet gesny toe sy van die werk af gekom en hier deurgestap het. Sy moes vyf steke kry. Xanthea Limberg, die Stad se mayco-lid belas met informele nedersettings, water, vullisverwydering en energie, sê dié spesifieke plek is al bekend daarvoor dat dit as ’n onwettige stortingsterrein gebruik word. “Die plek word gereeld skoongemaak en ’n week later is dit maar weer vuil. “Ons het reeds gereël dat daar weer skoongemaak moet word, maar inwoners moet met ons saamwerk. “As inwoners bewyse kan kry van mense wat die goed dump, kan ons ondersoek instel.” As mense onwettige dumping wil aanmeld, kan hulle die stad se oproepsentrum bel by 086 010 3089. As mense die voertuig se registrasienommer kan kry wat goed onwettig aflaai of ’n ID-nommer het van die oortreders, bel 021 400 6157 of stuur ’n e-pos na solidwaste.bylaw@capetown.gov.za