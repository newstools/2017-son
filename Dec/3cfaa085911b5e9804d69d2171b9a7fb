DIE uitroei van werkloosheid in die Kouga-munisipaliteit het onlangs ’n hupstoot van die Oos-Kaapse departement van menslike nedersettings ontvang. Dit was toe 33 jong mense van Humansdorp gekies is om lid te word van die departement se jeugbrigade. Ingevolge die program ontvang die jong mense opleiding om vakmanne te word. Die National Home Builders Registration Council (NHBRC) en die National Youth Development Agency (Nyda) staan die departement met die projek by. Die doelwit is om hulpbronne vir die departement se projekte te skep en om goed opgeleide vakmanne met entrepreneursvaardighede te verskaf. Helen Sauls-August, die LUR vir menslike nedersettings, het vroeër vandeesmaand in Kruisfontein gesê die 33 Humansdorpers is lid van 185 jeugbrigades wat opgelei word. Die idee is om jong mense by behuisingsprojekte in die werk te steek en dat hulle op dié manier vaardighede aanleer. Volgens haar moet die departement seker maak 30% van die begroting van enige van sy projekte is tot voordeel van die plaaslike gemeenskap. Bedank Dit sluit in die indiensneming van plaaslike mense en die gebruik van plaaslike sakeondernemings. Horatio Hendricks, die speaker van die Kouga-munisipaliteit, het die departement bedank vir sy poging om die jeug se vaardighede op te skerp. “Ons hoop die jong mense sal die kans aangryp en ander inspireer om soortgelyke geleenthede ernstig op te neem.” Die 33 Humansdorpers het almal ’n agtergrond in wiskunde en wetenskap en stel in die boubedryf belang. Hulle kom van Kruisfontein, Arcadia en KwaNomzamo, aangesien dié gebiede die naaste aan bestaande behuisingsprojekte is. Die opleidingsprogram neem drie jaar om te voltooi en is ten volle geakkrediteer.