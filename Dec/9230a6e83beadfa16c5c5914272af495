DIE polisie het gister ’n jong man op heterdaad betrap wat hom na bewering op sy ma se moordenaar wou wreek. Julando Prins (28) is ’n paar meter van sy ouerhuis deur die cops raak geskiet toe hy met ’n vuurwapen gevang is. ’n Cop wat op die toneel was, het aan Son gesê Julando was vermoedelik op pad om iemand anders te gaan skiet toe hy betrap is. Julando se ma, Susan Prins (62) is so drie weke gelede doodgeskiet toe daar op haar huis losgebrand is. Die skote was eintlik vir Julando en haar ander seun, Ricardo, bedoel. Son verneem nou by Ricardo (33) die polisie het Julando in sy been geskiet en toe ook oor die been gery. Ricardo se pa, Kallie Prins (73), het aan Son gesê sy vrou se skieter, ’n 16-jarige laaitie wat aan hulle bekend is, kom pose gereeld voor hul huis en daag sy laaities uit. ’n Hartseer Prins sê hy was nie bewus dat sy seun met ’n vuurwapen uit die huis uit is nie. Prins vertel: “Hy en drie van sy tjommies het hier na die kerk se kant toe gestap. “Hy het nie ’n gun en ammunisie by hom gehad toe hy hier uit is nie. “Hy was op pad na sy suster se huis. “Hoe meer ek hom gesê het hy moet anderkant om loop, hoe meer het hy volgehou hy wil dáái kant om loop. “Ek was in die huis toe ’n meisiekind kom sê hulle het hom geskiet. “My klong het niks nodig nie. Hy staan nie eens vir die polisie terug nie.” Prins sê toe hy saam met sy seun polisiestasie toe is nadat dié gearresteer is, het die cops hom ingelig sy seun het ’n vuurwapen en ammunisie by hom gehad. Hy sê egter hy glo nie die cops nie. Prins verduidelik: “Die polisie hier in Kraaifontein doen nie hul werk reg nie. “Die seun wat my vrou doodgeskiet het, loop elke dag op en af hier verby. “Nou kry hulle ’n gun op my kind. Hy het nie eens geskiet nie, maar hý word gelaai.” Aan die ander kant sê Prins dit sal vir hom ’n verligting wees as sy kind oor die feestyd in die tronk is omdat dit hom darem uit die moeilikheid sal hou.