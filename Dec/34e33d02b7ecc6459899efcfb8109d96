’N VROU van Lavender Hill is in die hospitaal nadat sy in die bendes se kruisvuur beland het. Bernadette Martin (44) van Hillview is Woensdagaand by ’n tuck shop deur ’n dwaalkoeël getref. Martin is in die heup gewond en moes ’n noodoperasie in die Groote Schuur- hospitaal ondergaan. Martin se saamblyman, Faizel Fredericks (47), sê: “Sy het entjies by die ­winkel gaan koop. “Ek het gesê sy moet die kinders stuur, maar sy wou nie luister nie. “Sy was skaars vyf minute uit by die deur toe ons drie skote hoor afgaan. “Iemand het kom sê dat sy raak geskiet is. My vriend, wat ’n motor het, was op daardie oomblik by ons. “Hy het haar sommer met sy motor na die daghospitaal geneem. Sy is daarvandaan na die Groote Schuur-hospitaal oorgeplaas. “Sy het baie gebloei en hulle kon die bloed stop en die koeël verwyder.” Volgens Fredericks het sy in ander mense se jaart geval toe sy raak geskiet is. Die inwoners van Hillview beweer daar word deesdae elke dag geskiet. ’n Inwoner wat verkies om anoniem te bly, sê: “Die skietery gaan oor die nuwe gang boss van Hillview wat die drug territory wil oorneem. “As die skote so klap, dan moet ons op die grond lê.” Niemand is nog gearresteer nie en ’n saak van poging tot moord word ondersoek.