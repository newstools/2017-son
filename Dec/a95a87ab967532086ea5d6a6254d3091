DIE jong vrou wat na bewering haar lesbiese lover vermoor het, kan vergeet van ’n Krismis-middagete by die huis.  Die uitspraak in Corrine Jackson (20) se aansoek om borgtog is gister gelewer. Sy was onsuksesvol. “Selfs Corrine se ma het nie beheer oor haar gehad nie,” het landdros Alwira ­Bezuidenhout opgemerk. Dít is volgens Bezuidenhout net een van die redes hoekom die vrou van Woodlands, Mitchells Plain, borgtog geweier is. Jackson het na bewering haar verloofde, Nadine Esterhuizen (18), in September in Esterhuizen se suster se huis in Colorado Park, Mitchells Plain, doodgelem.  Die twee was net sowat 10 maande ’n couple. Die hof het vroeër gehoor dat Esterhuizen nege keer met ’n mes gesteek is toe die twee stry gekry het. Volgens Jackson was dit selfverdediging. Jackson, ’n selferkende emo chick, het gister ’n bietjie nervous gelyk toe sy in die beskuldigdebank inskuif. Verlede week het sy gehoor dat sy nie vertrou kan word nie omdat sy tevore nie na die hof se instruksies geluister nie. Volgens die streng landdros is dít nog ’n rede hoekom die hof nie borgtog toegestaan het nie. Terwyl Bezuidenhout straight in Jackson se gesig gekyk het, het sy die redes uitgelees. “Mej. Jackson, selfs die getuies is bang vir jou. Die publiek is woedend oor dié saak. “Jy het geen respek teenoor die hof se instruksies gewys nie en luidens jou verklaring in die hof het jy die beskermingsbevel as ’n kleinlikheid gesien. Dit wys dat jy nie luister nie. “Selfs jou eie ma kan jou nie onder beheer hou wanneer jy uithaak nie, so, hoekom sal jy nóú luister?”  Volgens Bezuidenhout is dit duidelik nie in die belang van geregtigheid om Jackson vry te laat nie. By Jackson se vorige hofverskyning het haar lawyer, Jannie Joon, gesê hy verwerp die staatsaanklaer Darren Johnson se opsomming dat die moord voorbedag was.  Maar gister het Bezuidenhout dit in die hof gestel dat dit wel voorbedag was. “Die beskuldigde het self gesê sy het ’n probleem met woede. “Die slagoffer het ’n beskermingsbevel teen haar verkry. Die hof kan nie haar stem ignoreer of stilmaak nie. Haar stem eggo in die hof. Sy het vir beskerming gesoek toe sy daai bevel aangevra het. “Daarom kan die hof nie dié borgtog goedkeur nie.” Die saak is tot 24 Januarie uitgestel.