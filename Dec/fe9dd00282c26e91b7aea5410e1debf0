DIE akteur, omroeper, regisseur en gospelsanger Elton Jansen is baie opgewonde oor sy komende DVD-opname Created to Praise saam met die legendariese gospelgroep New Birth. Jansen, wat reeds in drie rolprente te sien was, is bekend vir sy rol as Delarey in Leon Schuster se Schuks Tshabalala’s Survival Guide to South Africa. As sanger het hy reeds verhoë gedeel met die Dove-wenner Neville D, Josh Groban en Diana Ross. As omproeper bied hy The Saturday Sundowner Show op CCFM aan. “Ek is dankbaar teenoor die Here vir soveel kanse in my lewe, want dis regtig net genade van Bo. “Toe alles so wanhopig was, kom die Here en herstel my huwelik en daarom moet ek sing van sy liefde en getrouheid, want Hy het my staande gehou deur al die storms.” Moeilike Volgens Jansen bring hy ook hulde aan sy ma, Silvia Jansen, vir al die gebede en die fondament wat sy in sy lewe gelê het.  “Dit was moeilik omdat ek sonder ’n vaderfiguur grootgeword het. In moeilike tye was dit my geloof in God wat my deurgedra het en vandag is ek meer as ’n oorwinnaar.” Elton was self in ’n stadium lid van die gospelgroep New Birth. Dus meen hy dis meer as gepas om saam met hulle sy DVD-opname te doen. Musikante wat Elton inspireer, is Neville D, Christian Explainers, Fred Hammond en Kirk Franklin. “Ek weet vir seker dat daar ’n God is wat lewe en dat jy met alles Hom kan vertrou. “Die Here het vir ons almal gesterwe. Laat toe dat Sy onvoorwaardelike liefde in dié tyd deur ons werk.” Created to Praise word op 22 Desember in die Bellville Theatre aangebied. Dit begin 19:30 en kaartjies kos R150. Kontak Melicia Fernandes by 072 777 4719. 