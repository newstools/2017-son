ASHAAN Arries (16) van Elsiesrivier is die welverdiende wenner van die #droomgroot17-kompetisie van Afrikaans.com. Hy het deur sy kletsrym-inskrywing bewys drome kan waar word afgesien van jou omstandighede solank jy net nooit ophou droom nie. Ashaan vertel in sy motiveringsbrief van die geweld, werkloosheid, dwelmverkope en bendegeweld waaraan hy en ander in die woonbuurt daagliks blootgestel word. Sy pa is ­vermoor toe ­Ashaan net drie jaar oud was. Dit het daartoe gelei dat sy ma aan dwelms verslaaf geraak het. Tog is hy lid van ’n groot, liefdevolle familie en is hy en sy broer in pleegsorg by hul ouma en oupa. Ashaan wou graag die kompetisie wen sodat hy die jeug in sy gemeenskap kan wys dit is altyd moontlik om jou drome te verwesenlik. Vir Ashaan is die R10 000-prysgeld ’n stappie nader aan ’n blink toekoms sodat hy eendag, wanneer hy groot is, ’n beter lewe vir sy familie kan gee. Ashaan wil baie graag die prysgeld gebruik om basiese toerusting aan te koop om hom te help om sy kletsrym-liedjies te skryf en op te neem.