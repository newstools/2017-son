TWEE prominente Baaienaars het gister die weg gebaan vir ander Khoi- en San-mense om hul name te verander sodat hul erfenis weerspieël kan word. Moegamat Blouw het gister in die Baaise Northerns by die departement van binnelandse sake in die Cleary Park-winkelsentrum die bal aan die rol gesit om sy naam te verander na Khoi Moegamat Blouw.  “Ek het meer as 20 jaar gelede ook my naam verander vanaf Ashley Edward Blouw toe ek bewus geword het dat hierdie name aan ons oppressors gekoppel is.  “Die Khoi movement was nie daai tyd so groot soos nou nie. “Ek het toe ook by Muhammed Ali aanklank gevind wie se naam eers Cassius Clay was.” Hy sê hy hoop dié stap van hulle gaan meer aware­ness skep en dat ander Khoi- en San-mense hul voorbeeld sal volg.  Ook Shane Plaatjies van Arcadia in die Baai het besluit dit is tyd om sy heritage ten volle te embrace deur sy naam en van te verander. “My naam gaan nou Khoisan X Maponey wees. Dit is my pa se van. “Ek het besluit dit is tyd om my los te maak van die name wat my met kolonialisme verbind.”  Chief KhoiSan SA, Benjamin Michaels en Plaatjies van die Khoi-Boesman Liberation Walkers wat in November na Pretoria begin stap het om ’n memorandum aan pres. Jacob Zuma te oorhandig, het ook gister vir nuwe identiteitskaarte aansoek gedoen. Hulle wil nie “verkeerdelik as ‘coloured’ of ‘other’ geklassifiseer word nie”, verduidelik Christian Martin, ANC-LPW, wat hom later by die stappers aangesluit het. “Binnelandse sake gebruik nou nie meer ’n vorm waarop die verskillende rasse geklassifiseer word nie. Dit word nou onmiddellik op die stelsel gedoen en die syfer wat ’n ras aandui, word nie meer gebruik nie. “Home affairs is die eerste lap van die mission. Stats SA is ons volgende stop. Ons wil hê hulle moet hul vorms verander wat rasse klassifiseer.”  Volgens hom is die implikasies van hierdie stap baie groot. “Dit gaan iets groots wees, want om as Khoi of San geklassifiseer te word, gaan beteken dat ons kinders by werksgeleenthede sal baatvind. “Daar is ’n wanpersepsie dat as jy coloured is, jy uit apartheid voordeel getrek het en daarom nie in die huidige bestel sommer by enigiets kan baat vind nie.”  Die Khoisan-vier, soos hulle later bekend geword het, eis dat die regering die Khoisan as eerste nasie erken en dié status aan hulle toeken. Grondeise Hulle wil hê die taal Khoekhoegowab moet ook as ’n amptelike taal van Suid-Afrika erken word. Die regering moet die datum van grondeise (wat vanaf 1913 strek) skrap omdat die Khoisan al voor daardie datum grond besit het. Die term “coloured” moet geskrap en met “African” vervang word. Martin het gister gesê hul verwelkoming in die land se hoofstad was nie sonder struikelblokke nie. Volgens hom is die groep onder meer deur mense by die Uniegebou gespot oor hul kleredrag.  Hulle moes boonop ’n aand in Pretoria se Sunny­side-polisiestasie deurbring omdat hulle onwettig by die Uniegebou uitgekamp het. Hul verwelkoming op die ANC se verkiesingskonferensie was nie heeltemal warm nie.  Hulle is rondgestuur om op verskillende plekke te wag en ’n sekuriteitswag het op hulle geskree en gesê hulle moet iewers anders staan. Cyril Ramaphosa, die ANC se nuwe president, het toe Sondagoggend by die Uniegebou in Pretoria opgedaag om met die Khoisan-vier te praat. Ramaphosa het toe ook die memorandum van hulle ontvang.