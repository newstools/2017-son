DIE Warriors se krieketspelers is steeds nie gereed om van Malibongwe Maketa, hul afrigter, afskeid te neem nie. Dit kan vandag Maketa se laaste stryd in die Warriors se kamp wees as die Oos-Kapenaars hul Ram Slam T20-wedstryd teen die Cape Cobras verloor. Die Cobras het reeds hul plek in die halfeindronde bespreek, maar die Warriors moet in Oos-Londen wen om ook deur te dring. As die Warriors verloor, eindig Maketa se reis saam met hulle, want hy begin sy taak as die Proteas se hulpafrigter ná die T20-reeks. As dit wel Maketa se laaste wedstryd saam met die Warriors is, sal dit heel gepas wees in Oos-Londen, waar hy sy krieket geleer het. “Ja, daar is maar baie emosie rondom alles, maar ons moet dit eers vergeet. Die spelers weet waarop hulle moet fokus. Ons moet wen om die halfeindronde te haal,” het Maketa gesê. Maketa was teleurgesteld met die Warriors se swak begin in die reeks, maar trots op die terugvegpoging wat hulle ’n kans gee om die halfeindronde te haal. Daardie veggees wat Vrydag in Potchefstroom aanwesig was om die Lions ingevolge die DL-metode met net vier lopies te klop, sal weer vandag nodig wees om die Cobras te troef. Die Warrior-kaptein, Jon-Jon Smuts, en die naatbouler Andrew Birch was die Warriors se helde in die sege oor die Lions. Die Warriors het 133/4 in 17.1 boulbeurte aangeteken toe reën ingemeng het. Die Lions se wenteiken is na 97 lopies in tien beurte aangepas, maar ’n begeesterde Warriors-span het die telling toe tot 92/7 beperk. Smuts (69*) het skitterend gekolf en as linksdraaier met 1/9 uitgeblink. Birch het ’n puik laaste boulbeurt geboul om die sege af te rond.