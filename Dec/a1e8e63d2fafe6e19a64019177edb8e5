NIGEL PLAATJIES en sy oom Johannes is skuldig aan die moord op en roof van Winnie Rust.  Regter Elize Steyn het gister in die hooggeregshof in Kaapstad gesê Nigel en Johannes het die moord saam beplan.  Nigel, ’n jong sportster van Wellington, is van ’n jong ouderdom af deur Rust onderhou. Rust het vir al sy sport outings betaal, asook sy skoolfonds.  Rust is op 11 Mei 2016 in haar huis dood gevind. Sy het verskeie wonde aan haar kop, nek, arms en rug gehad. Sy is doodgewurg, het dr. Deidre Abrahams, ’n staatspatoloog, getuig. Steyn het in haar uitspraak Abrahams aangehaal.  “Volgens Abrahams moes dit twee persone gewees het wat Rust aangeval het. “Sy is van agter af gegryp, maar van voor met die hande gewurg.”  Nigel het in sy pleitverduideliking gesê Johannes het Rust vermoor toe hy die laptops op die boonste verdieping gaan haal het. In sy borgtogaansoek het hy gesê Johannes het hom gevra of hulle nie vir Rust kon beroof nie. In nog ’n borgtogaansoek het hy gesê Johannes het hom met ’n vuurwapen gedreig om die misdaad te pleeg.  “Al die verklarings is teenstrydig met mekaar en die hof verwerp dit omdat dit ook nie in ooreenstemming met die bewyse voor die hof is nie.” Johannes se verweer dat hy nie naby die moord­toneel was nie maar slegs die spoils van die misdaad geniet het, is ook verwerp.  Sy sê die konstante kommunikasie tussen Nigel en Johannes via hul selfone dui ook daarop dat hulle die moord beplan het.  “Hul stilswye om nie te getuig nie, het die staat se saak versterk.”  Nigel het net afgekyk toe Steyn haar uitspraak lewer. Johannes het met ’n gryns­lag na Steyn geluister.  Nigel se ma, Lien, het verstom gelyk met die uitspraak.  Albei is skuldig op die klag van roof. Nigel is ook skuldig aan bedrog en Johannes aan diefstal.  Die saak is op 5 Februarie weer in die hof wanneer vonnisoplegging sal begin. 