HAAI, Sonlanders! Vandag plaas ons weer ’n lekkerleesverhaal uit die pen van KEITH MEYER. Hy noem dit Liefde, Sy Eie Drug. Dit handel oor ’n beeldskone jong meisie wat die manne se koppe laat draai oral waar sy gaan. Maar dan trek sy die verkeerde man se aandag – met rampspoedige ge­volge. Lekker lees aan dié jaar laaste Oom Sonnie in Son op Sondag. Ons is in 2018 terug, so geniet die vakansie en geseënde Kersfees van jul gunsteling-oom. ZELDA Petersen, die langbeenskoonheid van die dorp, is menige jong man se droom. Nie net is sy mooi en lekker gebou nie, maar is sy boonop ’n intelligente girly wat eintlik die arm man se lawyer is.  Sy help graag mense wat legal advice nodig het, sommer vir mahala. Die dorp se manne staan omtrent tou om haar te impress, maar sy val nie vir enige van hul flou kaarte nie. Maar toe vang sy die oog van die handsome Hein Herling, die enigste seun van die skatryk Herling-gesin. Hulle is sommer baie vername mense. Die Herlings besit nie net die grootste huis in die dorp nie, maar ook die grootste besigheid.  Hein is die ou wat eendag alles van sy bejaarde ouers gaan erf. Dis liefde ná die tweede meeting tussen Zelda en Hein. Witwarm liefde.  “Centre of attraction,” het Zelda Hein laat verstaan.  “Hoe dan anners? Want ek het dan ál die berks ’n dirty getrek toe ek jou hand gewen het,” sê ’n spoggerige Hein. Maar daar is een hekkie waaroor die tweetjies nog moet gaan.  “Die uur is nou hier dat jy my aan jou ouers gaan voorstel.  “Want sien, ons is mos meant to be, husband and wife, dan nie, my engel?” smile Zelda so onderlangs. Een Sondag stap Hein en Zelda die reuse-voorkamer van hul mansion binne. Die Herling-egpaar sit daar. Dis selfs vir ’n blinde man duidelik dat hulle ’n diep dosis “highty tighty” in hul liggame het. Hulle het skaars gesit toe moet Zelda haar history in die showroom uitstal. Tog is Hein se ouers taamlik hêppie met wat hulle hoor. Dit is veral haar regsagtergrond wat hulle verskriklik impress. Tog is daar ’n duidelike swart kol op haar leliewit background. Zelda se broer, Alvin, is een van die dorp se grootse merts.  En daarvan sal Hein se ouers spoedig uitvind.  En dit kan die verhouding en toekomstige huwelik in die hek laat duik. Tog waag sy dit om by die derde besoek aan die Herling-mansion, dit aan Hein se ouers te vertel. Die hel is los. Dis asof ’n Bagdadbom die mansion getref het.  Die ouers maak geen geheim daarvan dat sy ewe skielik nie meer goed genoeg vir hul seun is nie. “Ma, ek wil met Zelda trou en nie met haar broer nie.  “Pa, ’n mens kan jou vriende kies, maar Zelda kan nie haar familie kies of deny nie. Gee ons ’n kans?” smeek Hein hom pers. Vergeefs. Die Herlings se nekke is so styf ’n mens sou sweer hulle het albei ’n oordosis Viagra in! Skielik is Zelda nie meer welkom in Hein-hulle se huis nie. Hulle kuier nou maar in haar woonstel, weg van almal af. Toe raak Zelda swanger.  Hein traai weer sy ouers: “Julle gaan een van die dae ouma en oupa word!  “Is julle nie trots nie?” Allermins.  Nou is die gort eers gaar. “Ons gaan jou onterf as jy nie vir Zelda los nie.  “Kleinkind en ál, dit maak nie saak nie. Ons vriende maak gat van ons seun en sy meisie – die suster van die grootste druglord in die dorp.  “Ons reputasie is moer toe!” skel sy ouers. Die maande stap aan en Zelda se magie stoot al verder uit.  Die Herlings is besig om selfs Hein uit die bestuur van die winkel uit te kry. Zelda gaan praat met haar broer, maar hy wil niks verstaan nie. Saam begin die paartjie planne beraam om die situasie te red. Zelda is in twee geskeur tussen haar liefde vir Hein en haar broer, wat vir haar gesorg het sedert hul ouers in ’n motorongeluk dood is toe sy maar net tien jaar oud was.  Hein sukkel ook om te kies tussen sy ouers en die liefde van sy lewe.  Op sy skaal van liefde weeg hulle ewe swaar. Hein traai sy vriend in die polisie om ’n way te maak deur die druglord te vang.  Maar selfs die polisie is op die pay roll van dié big shot. Hein begin swaar trek sonder die geld wat sy ouers hom as ’n salaris gegee het, want dit het opgedroog toe hy nie Zelda wou los nie. Toe, een Saterdagoggend, trek die nuus soos ’n Karooveldbrand deur die gebied ... Alvin is doodgeskiet in sy huis. Die skuld word sommer dadelik op sy rivals gepak.  Alvin is oor drug turf uitgehaal.  Niks anders nie, vertel die skindertonge die wêreld vol, want nie baie mense weet eintlik van Zelda en Hein se stryd oor Alvin en sy drug dealing nie. Maar die gangsters gossip dat Zelda haar broer se miljoenrand­besigheid gaan oorvat. Die nuus bereik naderhand ook Hein se ouers.  Hulle het mixed feelings oor Alvin se dood. “Steeds kan sy nie met ons seun trou nie. Daar is drugs in haar gene,” sug hulle saam. Daardie Saterdag is dit Alvin se funeral.  Die guards vang almal ’n pos. Selfs die cops is daar, want hulle vrees revenge op die funeral. Almal is swaar gewapen. Hein en Zelda is in swart rou­klere aangetrek. Hulle dra heel voor aan die goue kis met ’n moerse foto van Alvin daarop. Zelda snik swaar. Dit klink asof haar binnegoed wil uitkom toe sy naar word en opgooi.  Almal wonder of sy besig is om ’n miskraam te kry. Hein ondersteun haar terwyl ander by hulle oorvat en verder na die graf dra. “Jy mag nie doodslaan nie,” lees die dominee een van die gebooie voor.  En toe klap ’n skoot.  Skielik stort Zelda ineen en val in die oop graf. ’n Chaos bars los en die polisie moet bontstaan om beheer oor die chaos te neem. Hein spring agterna in die gat om sy liefde te probeer red. Die begrafnisgangers traai almal hand bysit. Die ambulans is vinnig op die toneel en paramedics probeer hul bes om ma en baba te red. Intussen het die cops vinnig toegeslaan en ’n gangster met ’n .38 Special is aangekeer. In sy kar kry hulle sy selfoon en op sy WhatsApp lees hulle ’n boodskap onder die kontaknaam “Herling”. Wat dink jy van hierdie storie? Enige voorstelle? SMS na 32369