SEKSUELE oortreders en verkragters in die Oos-Kaap het in agt maande in verskeie howe altesaam 90 lewenslange vonnisse en 4 362 jaar gevangenisstraf gekry. Kol. Sibongile Soci, ’n polisiewoordvoerder, sê: “Dié vonnisse is die resultaat van goeie ondersoekvaardighede deur die eenheid belas met gesinsgeweld, kinderbeskerming en seksuele oortredings (FCS). “Die vonnisse is van 1 April tot 30 November opgelê.” Mzikayise Mkavu (27) is in die Baaise hooggeregshof vir verskeie misdade, insluitend verkragting, tot 163 jaar gevonnis. Mkavu het die gemeenskap van KwaNobuhle tussen Julie 2008 en 2016 geterroriseer. Hy het verskeie slagoffers tussen die ouderdom van 16 en 31 jaar verkrag. Sy DNS het hom weggegee en hy is positief met die voorvalle verbind. Hy is in April 2016 gearresteer. Altesaam het 17 aanklagte van verkragting, 10 van aanranding met die doel om ernstig te beseer, 8 van roof met verswarende omstandighede asook 1 van poging tot moord hom in die gesig gestaar. Alindile Mnyameni (26) is tot 20 jaar mangstraf gevonnis vir die verkragting van ’n 23-jarige vrou. Soci sê: “Die slagoffer het op 2 Augustus 2014 omstreeks 20:00 van haar huis na haar boyfriend se huis in die informele nedersetting Willow­vale gegaan. Sy het Mnyameni teëgekom, wat R5 van haar geëis het. Toe sy sê sy het nie geld nie, het hy haar gedwing om na sy plek te gaan waar hy haar verkrag het. “Hy het haar later vrygelaat.” ’n Saak van verkragting is by die Willowvale-polisiestasie geopen en Butterworth se FSC-lede het Mnyameni gearresteer. In nóg ’n voorval is Samkelo Nyembezi (29) in die Maluti-streekhof skuldig bevind vir die verkragting van ’n 11-jarige meisie. Hy het lewenslange tronkstraf gekry. “Die hof het getuienis aangehoor dat die beskuldige die slagoffer in ’n leë huis gedwing en haar verkrag het elke keer wanneer sy na die skool en terug huis toe geloop het. Alles “Die ma het vermoed iets is nie pluis nie en het met haar dogter gepraat.” Dit was toe dat die meisie haar ma alles vertel het. Die saak is by die polisie aangemeld en Nyembezi is gearresteer. Die Oos-Kaapse polisiekommissaris, lt.genl. Liziwe Ntshinga, het die FCS-lede geprys vir hul noukeurige ondersoekwerk en goed voorbereide dossiere. Ntshinga het gesê dit het gelei tot die suksesvolle vervolging van die oortreders. “Die flukse werk en goeie ondersoeke deur die FCS-eenhede het ’n groot rol gespeel om dié vonnisse te verseker en die oortreders uit die gemeenskappe te haal.”