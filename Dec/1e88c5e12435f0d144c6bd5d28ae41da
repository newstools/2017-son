BANTU Holomisa, die UDM-leier, het Woensdag na die DA, een van sy koalisievennote, gekap. IOL berig Holomisa beskuldig die DA daarvan dat hy soos ’n loerbroer optree in hul verhouding in die kritieke metropoolgebiede waar hulle die ANC laas jaar uit die kussings gelig het. Die UDM is haaks met koalisievennote oor die gebroke verhoudings tussen Athol Trollip, die DA se burgemeester in die Nelson Mandelabaai-metro, en Mongameli Bobani, sy afgedankte onderburgemeester van die UDM. Die DA en Cope het te velde getrek teen Bobani en hom daarvan beskuldig dat hy pal saam met die ANC stem en die koalisie op dié manier saboteer.  Dit is waarom hulle hom as onderburgemeester in die metro verwyder het. Mmusi Maimane, nasionale DA-leier, het Bobani ook aangeval. “Jy kan nie sê jy bevind jou in ’n koalisie met iemand en dan stem jy teen die koalisie nie. “Vir die toekoms moet ons vasbeslote wees dat ons nie die koalisie-ooreenkoms oortree nie.”  Mosiuoa Lekota, die leier van Cope, het Bobani daarvan beskuldig dat hy die koalisie in die Baaise metro doelbewus gesaboteer het deur die ooreenkomste met koalisievennote te verbreek. Lekota sê: “Dié koalisieprobleem is uniek aan die Nelson Mandelabaai.  “Die koalisievennote het besluit leiers sal nie blou ligte gebruik nie.  “Selfs die burgemeester (Trollip) gebruik nie die blou ligte nie. “Bobani was op die ver­gadering waar dié besluit geneem is, maar hy het toe besluit om die blou ligte te gebruik – en nou moet ons sê: ‘Ja, baas.’ ” Maar Holomisa, wat op die vergadering deur sy afwesigheid geskitter het, het teruggekap en die DA en ander partye daarvan beskuldig dat hulle skynheilig was oor hulle nie teen Trollip opgetree het nie. Holomisa het ook aangevoer die koalisie-ooreenkoms is geskend. “Daar is ’n verslag van die koalisievennote wat bevind het Bobani en Trollip het die ooreenkoms geskend.  “Hoekom het hulle nie teen Trollip opgetree nie? “Daar is geen moontlikheid om met die UDM saam te werk as jy soos die DA loerbroer-neigings het nie,” kla Holomisa. Hy sê Maimane het beweer daar was prima facie-getuienis van korrupsie teen Bobani, maar hy kon nie dié getuienis te voorskyn bring nie. “Ek het hulle herhaaldelik gevra om nie hierdie bewyse in hul aktetas te hou nie, maar om dit vir die publiek te wys, maar hulle het misluk.  “Selfs ten opsigte van ’n stemmery is ons steeds ’n onafhanklike party. “Bobani se kiesafdeling gebruik steeds die emmerstelsel. Hy kan dus nie stem vir die begroting wat nie die behoeftes van sy kiesafdeling prioritiseer nie,” voeg Holomisa by. “Dit beteken nie hy stem saam met die ANC soos wat die koalisievennote beweer nie.” Maimane het sy vertroue daarin uitgespreek dat die opposisiepartye die ANC in 2019 suksesvol met ’n groot koalisie sal ontsetel.