SA RUGBY (Saru) het besluit hy gaan ’n nuwe rugby-franchise op die been bring. Saru het Vrydag aangekondig hy het die rugbyunies van Mpumalanga en Griekwaland-Wes as die voorkeurkandidate geïdentifiseer om aan ’n interkontinentale kompetisie deel te neem.  Dié twee unies is gekies uit ’n lys van vier kandidate. Onafhanklike konsultante is aangestel om te beoordeel en te bepaal wie die beste kandidate is. Die onsuksesvolle kandidate was kombinasies van die Luiperds, Valke en Griffons se rugbyunies, asook die Boland, Grens en SWD. Suid-Afrika het reeds vier streekspanne – die Stormers, Bulls, Lions en Sharks – wat aan die Superrugby-kompetisie in die Suidelike Halfrond deelneem. Die Cheetahs en Southern Kings speel tans in die Pro14-kompetisie in Europa. Gesprekke is aan die gang met die oog op moontlike deelname aan ander internasionale kompetisies. Enige aankondigings in dié verband sal net gemaak word by die voltooiing van kontraktuele onderhandelinge. Jurie Roux, uitvoerende hoof van Saru, het gesê: “Die Pumas en Griekwas se deelname aan enige nuwe kompetisie sal afhang van hul ooreenkoms met lisensiebepalings en -voorwaardes. Proses “Dis ’n belangrike stap om SA rugby op internasionale vlak uit te brei. Dit gee ons ook genoeg tyd om behoorlik voor te berei indien toekomstige geleenthede beskikbaar word. “Ons voer tans gesprekke, maar niks is al bevestig nie. Die proses sal in 2018 voortduur voordat ons ’n finale besluit gaan neem.” Die uitslag van die keuse van die voorkeur-kandidate is Vrydag op Saru se algemene raadsvergadering in Kaapstad bekend gemaak. – ­supersport.com