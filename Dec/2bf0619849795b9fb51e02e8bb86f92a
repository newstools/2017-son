DIE borgtogaansoek van ­Sixabiso Klip (23) van ­Bongolethu, Oudtshoorn, is gister in die Oudtshoorn- landdroshof tot volgende jaar uitgestel. Hy is een van die twee verdagtes wat vir die moord op die soldaat Preston Titus (47) aangehou word. Die tweede verdagte, ­Justice Mooi (30) van Port Elizabeth, het Donderdag vir die eerste keer in die hof verskyn.  Die saak teen hom is tot vandag uitgestel omdat sy regshulpprokureur, Eugene Roos, nie gister beskikbaar was nie. Die staatsaanklaer in die saak, adv. Goodman Jaxa, het die hof meegedeel dat die verdediging uitstel versoek nadat sekere nuwe feite aan die lig gekom het waaroor daar nie uitgewei is nie. Klip se regsverteenwoor­diger, adv. Benito Metembo, het dit bevestig. Aanvaar “Die staat en die verdediging was oop met mekaar en stem saam dat dit in belang van geregtigheid is om die borgtogaansoek uit te stel,” het Metembo gesê. Landdros Roelf Konstabel wou eers weet wat daartoe aanleiding gegee het. Hy het die verduideliking van die staatsaanklaer aanvaar. Streng sekuriteitsmaat­reëls het gister gegeld en slegs 40 mense is in die hofsaal toegelaat. Klip se borgtogaansoek is tot 10 Januarie uitgestel. Volgens kapt. Malcolm ­Pojie, ’n polisiewoordvoerder, is verdere arrestasies nie uitgesluit nie.