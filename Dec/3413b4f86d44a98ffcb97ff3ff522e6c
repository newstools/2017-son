DIE Oos-Kaapse vervoerdepartement is glo nie bewus van enige bykomende fondse wat vir die skolevervoerprogram beskikbaar gemaak is nie. Dit word vervat in ’n geskrewe antwoord wat Weziwe Tikana, die LUR vir vervoer, in die Oos-Kaapse wetgewer gegee het. Marshall von Buchenroder, die provinsiale DA-woordvoerder oor vervoer, wou by Tikana weet hoekom haar departement in gebreke gebly het om aansoek te doen vir nog geld wat die nasionale tesourie beskikbaar gestel het. Aansoek Angie Motshekga, die minister van basiese onderwys, het onlangs in die parlement daaroor uitgewei. Die nasionale tesourie het landwyd R640 miljoen beskikbaar gemaak vir provinsies om die tekortkominge in hul skolevervoerbegrotings aan te vul. Sonja Boshoff, ’n DA-LP, wou by Motshekga weet watter provinsies nog nie aansoek gedoen het om hul aandeel te ontvang nie. Motshekga het bevestig die skuldiges is die Oos-Kaap, KwaZulu-Natal, Limpopo, Mpumalanga, die Noord-Kaap en Noordwes. Die vrae is gevra nadat die nasionale departement van basiese onderwys op 23 Mei ’n skolevervoerverslag voorgelê het. Skolevervoer in die Oos-Kaap is onder beheer van die provinsiale vervoerdepartement. In die verslag word aangedui 106 551 Oos-Kaapse leerders kwalifiseer vir skolevervoer, maar net 77 237 (72,49%) ontvang dié gratis diens. Die begroting van R498 miljoen is dus te min om die oorblywende 29 314 leerders te vervoer. Die verslag gaan verder deur te bevestig dat die Oos-Kaap net meer as R189 miljoen benodig om die oorblywende leerders ook gratis te vervoer. Dit blyk egter uit Tikana se antwoord dat haar departement nie die vraag verstaan het nie. Die antwoord lui: “Die departement is nie bewus van enige bykomende finansiering wat die departement van basiese onderwys (DBO) beskikbaar gestel het nie.” Tikana het verder gesê die DBO het geskryf: “Nêrens was daar enige verwysing na die Oos-Kaap wat ’n spertyd gemis het om aansoek vir bykomende finansiering te doen nie.” Von Buchenroder meen die antwoord dui daarop dat Tikana nie self vrae beantwoord nie en dat beamptes antwoorde uit hul duime suig.