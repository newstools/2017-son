RIVERSDAL. – Die naweek het in ’n swart nagmerrie ontaard. Die swemseisoen het sy eerste slagoffer geëis toe ’n welbekende inwoner en pa van twee Saterdagoggend in die rivier by Die Lapskuit in Stilbaai verdrink het.  Nigel Francies (38), ’n timmerman, was saam met sy vrou, Simoné en hul twee kinders, Nicole (14) en Ajay (8), en hul kerk se jeuggroep op hul jaareindgeselligheid. Nigel en nog ander het besluit om deur die rivier na die oorkant te swem. Simoné, of Monie, soos sy alombekend is, vertel hartseer dat sy nie op daardie oomblik by hom was nie. “Hy was ’n goeie swemmer, maar hy het glo benoud geraak en omgedraai. Maar hy kon nie betyds by die wal kom nie.” Die NSRI is na die toneel ontbied, maar dit was reeds te laat. “Die NSRI- en ambulanspersoneel het hul bes gedoen om Nigel se lewe te red.” Begrafnisreëlings sal later bevestig word.