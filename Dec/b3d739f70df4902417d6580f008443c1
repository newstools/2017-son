DIE Kouga-munisipaliteit reik voelers so ver soos Israel uit om ’n oplossing te vind vir die droogte wat die gebied verlam. Die munisipaliteit het onlangs ’n afvaardiging na Tel Aviv in Israel gestuur om die Sorek-aanleg, die grootste ontsoutingsaanleg in die wêreld, te besoek. Brenton Williams, burgemeesterskomiteelid vir finansies en ’n lid van die afvaardiging, sê Sorek ontsout nagenoeg 650 megaliter seewater per dag. Deur die filtrasieproses van tru-osmose verskaf hy ook 20% van die water wat deur Israel se huishoudings gebruik word.  Die afvaardiging, wat die raadslede Freddy Campher en Eddie Oosthuizen ingesluit het, het ook besoek by ’n aanleg in Mosselbaai afgelê. Elza van Lingen, burgemeester, het gesê die munisipaliteit het ontsouting as ’n medium- en langtermynoplossing vir sy watertekort uitgewys. “Die droogte het weer Kouga se nodigheid uitgelig om by­komende waterbronne vir die inwoners te verseker. “Die munisipaliteit is besig om ekstra boorgate te sink, maar die voorraad grondwater is beperk en daar kan nie net daarop gesteun word nie. “Die see is ons beste opsie om op ’n volhoubare manier in Kouga se huidige en toekomstige waterbehoeftes te voorsien,” aldus Van Lingen. Volgens die burgemeester is ontsouting nog baie nuut in Suid-Afrika, terwyl Israel vyf van die wêreld se grootste aanlegte het. Gesamentlik voorsien dié aanlegte glo in twee derdes van die land se watervoorraad. Williams sê die munisipaliteit sal nou ondersoek instel na wat die bou van ’n aanleg en die ontsouting van die water sal kos. Hy kon egter nie nou ’n geldwaarde aan enigiets heg nie. Williams voeg by daar is talle gebiede langs die Jeffreysbaai-kuslyn waar so ’n aanleg opgerig kan word. Die plan is om ’n aanleg te bou wat 15 megaliter per dag kan ontsout. Dit sal dieselfde kapasiteit as die ontsoutingsaanleg in Mosselbaai hê. Die munisipaliteit se hoofwaterbron, die Kougadam, is tans net 11,95% vol. Die gebied is reeds maande gelede tot ’n droogterampgebied verklaar. Behalwe ontsouting, belê die munisipaliteit ook in boorgate. Die munisipaliteit het vroeër ’n diensverskaffer aangestel om vir water te boor by Jeffreysbaai, Humansdorp, Oesterbaai, Hankey en Patensie. Die projek het by Oesterbaai begin omdat die grootste waternood daar ondervind word. Onlangs is water daar raakgeboor. Williams voeg egter by boorgate is nie ’n oplossing nie, want grondwater raak uitgeput as dit nie reën nie. Van Lingen verduidelik die munisipaliteit is deur Aqua Life, ’n ontsoutings­kenner, na die Midde-Ooste genooi.  Dit is gedoen deur die handel- en ekonomiese kantoor van Israel se ambassade in Suid-Afrika. Aqua Life het vir die afvaardiging se vliegkaartjies en verblyf betaal. Die munisipaliteit het uit sy bedryfsbegroting ’n bestaans- en reistoelaag aan die afgevaardigdes gegee.