DIE Kaapstadse stadsraad sê hy is waaksaam vir gevalle van diarree weens die uitbreek van listeriose, wat reeds vyf mense in die Wes-Kaap gedood het.  Diarree is een van die simptome van listeriose. Dié siekte is ’n ernstige – tog behandelbare- en voorkombare siekte – wat deur die bakterium, listeria monocytogenes veroorsaak word.  Dié bakterium, wat kosprodukte besmet, word wyd versprei in die natuur en kan in die grond, water en plantasie gevind word.  Die jongste syfers wys daar is 83 bevestigde gevalle van listeriose in die Wes-Kaap. JP Smith, Mayco-lid vir veiligheid en sekuriteit en maatskaplike dienste, sê aan die einde van November was daar 33 gevalle en vier sterftes binne die metro van listeriose.  Die vyfde persoon is in die Overberg-distrik dood. “Die Stad het sy pogings verskerp om verdere uitbrekings van die siekte te voorkom,” sê Smith.  Gesondheidswerkers is versoek om die huise te besoek van mense wat daarmee gediagnoseer is. Dr. Aaron Motsoaledi, minister van gesondheid, het verlede week gesê twee hospitale het die Nasionale Instituut vir Oordraagbare Siektes in Julie ingelig oor ’n ongewone hoë getal babas wat met listeriose gebore is.  Motsoaledi sê vanaf Januarie tot November vanjaar is 557 bevestigde gevalle van listeriose regoor alle provinsies aangemeld.  Die ouderdomsgroepe wat die meeste geraak word – 37% daarvan – is pasgebore babas. Altesaam 33% van mense tussen 15 jaar en 49 jaar word geraak.  Die Wêreldgesondheidsorganisasie (WHO) het die volgende veiligheidsmaatreëls gegee:  . Was jou hande voor jy kos hanteer en gedurig tydens die voorbereiding daarvan.  . Wanneer jy rou kos hanteer of stoor, moenie aan gaar kos raak as jy nie reeds jou hande gewas het nie.  . Kook kos deeglik. Moet nooit halfgekookte kos of ongekookte kos eet nie, veral vleisprodukte. Kos wat nie gewoonlik gekook moet word nie, moet behoorlik met lopende water skoongemaak word.  . Hou kos teen veilige temperature. Kos wat koud gehou moet word, moet in die yskas gesit word.  Mense met listeriose kan die volgende siektes het:  . Grieperigheid met diarree, koors, liggaamspyn, braking en swakheid.  . Infeksie van die bloodstroom. . Infeksie van die brein. Hoewel enigeen listeriose kan kry, is pasgebore babas, bejaardes en swanger vroue die kwesbaarste. Mense met swak immuunstelsels soos MIV, suikersiekte, kanker asook kroniese- lewer en niersiekte word ook erger geraak. 