GEWONE Suid-Afrikaners gaan weer saam draf om Nelson Man­dela se nalatenskap te huldig. Dít wanneer die uitmergelende 27 For Freedom-wedloop op Saterdag 10 Februarie 2018 plaasvind. Die wedloop word deur die departement van korrektiewe dienste in Drakenstein in samewerking met die Nelson Mandela-stigting en die Wes-Kaapse regering aangebied. Dié gewilde wedloop gaan sy 28ste herdenking vier sedert die geliefde staatshoof op 11 Februarie 1990 vrygelaat is. Benewens die wedloop oor 27 km, gaan daar ook ’n fees van aktiwiteite van 27 Januarie tot 11 Februarie gehou word. Die aktiwiteite gaan veral op die deelname van kinders toegespits word. Dit is omdat Madiba altyd ’n voorliefde vir die welsyn van die jeug van Suid-Afrika gehad het. Ná Madiba se vrylating is hy as Suid-Afrika se eerste demokraties verkose president aangewys. Die wedloop is volgende jaar veral belangrik omdat die oud-president op 18 Julie 2018 sy 100ste verjaarsdag sou gevier het. Die wedloop word oor 27 km beslis omdat Mandela altesaam 27 jaar agter tralies was. Buiten die afstand van 27 km, is daar ook ’n 10 km- en 5 km-roete vir diegene wat nie so fiks is nie. Inskrywings is tans oop en kan verkry word by 27ForFreedom.co.za en ­topevents.co.za. 