DIT is net menslik dat jy van tyd tot tyd moed en hoop verloor omdat een of meer dinge gebeur waaroor jy glad nie beheer het nie. Die mediumtermynbegrotingsrede deur die minister van finansies, Malusi Gigaba, in Oktober het skokgolwe deur die land gestuur. In dié proses is ek, as ? gewoonlik hoopvolle mens, ook nie gespaar nie. Ek, as ? student van die ekonomie, was nogal geskok omdat ek nie volkome besef het die ekonomiese trajek waarop ons is, kan ons oor die afgrond druk nie. Volpunte aan Gigaba omdat hy die land in sy vertroue geneem het deur die volle ekonomiese prentjie te skets. Nou wag ons net op aksie en die ontwikkeling en implementering van ? werkbare plan sodat ons weer in veilige ekonomiese waters kan vaar. Ja, ek, wat onwrikbaar glo in die nuwe Suid-Afrika en al sy mense, kan soms ook ? bietjie mismoedig word. Mismoedig omdat ek werklik bekommerd is oor die ekonomiese toestand van ons land en wat die toekoms inhou. Die mediumtermynbegrotingsrede word gelewer as ekonomiese bestekopname om die kollektiewe rykdom van die nasie uiteen te sit. Wat duidelik is, is dat ekonomiese groei nie tred hou met bevolkingsgroei nie. Dit beteken as ? land word ons elke jaar armer.  Ons beweeg vinnig terug na die ekonomiese situasie van die 1980’s toe ons ook elke jaar armer geword het omdat apartheid ons van die res van die wêreld vervreem het. Was dit nie vir die politieke skikking van die laat 1980’s en vroeë 1990’s nie, sou die sanksies weens apartheid Suid-Afrika oor die ekonomiese afgrond gedruk het. Die ANC het in 1994 dus ? bankrot boedel van die Nasionale Party geërf. Fiskale dissipline was in ’n warboel en die begrotings­tekort was 48% van die bruto binnelandse produk (BBP). Fiskale konserwatisme deur die ANC-regering, veral die vennootskap tussen Thabo Mbeki, Trevor Manuel en Tito Mboweni, in die vroeë tot middel 2000’s het die ekonomie gemiddeld met 5% per jaar laat groei. Dit het ons skuldvlakke tot 23% van die BBP laat verminder. Die begrotingsurplusse van dié ekonomiese bloeitydperk het ons goed voorberei en beskerm teen die wêreld se ekonomiese inploffing van 2008.  Soos Suid-Afrika in die 2000’s ryker geword het, het die regering veral ná 2008 beleggings in munisipale infrastruktuur verdubbel. Met ander woorde, ons is in ? bodemlose put gegooi tot so ’n mate dat skuldvlakke tot 52% van die BBP terug­gespring het. Vanjaar gaan ons R50 miljard minder belasting insamel. Dié situasie gaan oor die volgende paar jaar vererger, wat beteken ons is in groot gevaar. Dit beteken ons begrotingstekort gaan in 2018 tot R51 miljard styg en ons kan sukkel om dit onder 60% van die BBP te hou. Selfs in dié omstandighede moet ons nie hoop verloor nie. Ek het pas twee boeke deur Nelson Mandela en Mandla Langa (Dare Not Linger – The Presiden­tial Years) en die voormalige Britse premier Gordon Brown (My Life, Our ­Times) gelees. Daarin skryf Madiba en Brown hoe hoop met aksie hulle in hul onderskeie rolle as staatshoofde gehelp het om die ergste krisisse te oorkom. Die ANC was nog altyd ? progressiewe beweging en behoort, soos alle progressiewe partye, te bestaan om ’n boodskap van hoop te verkondig. Alle partye sonder ? fondasie van hoop sal op die korttermyn oorleef, maar op die duur ? welverdiende dood sterf. Die ANC moet nou leiding neem en die ekonomiese gemors met ekonomiese hoop vervang.