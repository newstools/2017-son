EEN vrou is dood toe ’n brand sowat 40 hokke en maisonettes in Chicago in Paarl-Oos vernietig het. Minstens 30 gesinne is ook dakloos gelaat en Krismis is om die draai. Son verneem die vrou wat aan haar brandwonde gesterf het, was Simone Taylor (31), wat in haar vroeë 30’s was. Sy laat ’n agtjarige seuntjie agter. Hy was gelukkig nie daar nie toe die brand Sondag omstreeks 01:00 uitgebreek het. Antoinette April, een van die inwoners van die hokke, sê alles is vernietig. “Ons klere, beddens, ID-boekies, selfone en kombuisgoed... alles is weg. “My man, pa en vyf kinders kon darem betyds uitkom toe dit begin brand het.” Sy sê die brand het omstreeks 1:00 begin en 20 minute later was alles verby. “Talle huisgesinne is dakloos en ons het al ons besittings verloor.” ’n Inwoner, wat naamloos wil bly, sê hulle dink ’n petrolbom is na die maiso­nettes geslinger. Dit is moontlik waar die brand begin het. Geen bevestiging kon daarvoor verkry word nie. Elizabeth Hendricks (49), ’n inwoner, reken weer dat ’n gally in een van die hokke omgeval en sodoende die brand begin het. “Die vuur het na die flêtse oorgespring en weer na die hokke toe.  “Ons het ook alles verloor. Ons TV, fridge, stove, beddens en klere is verbrand.” Sondag het die gebied soos ’n oorlogsone gelyk, met talle wat radeloos gestaan en kyk het na wat eens hul blyplek was. Gistermiddag was raadslede klaar in ’n spoedvergadering om beplanning te doen vir die pad vorentoe met die talle dakloses. Rdl. Francis Jacobs sê dat die raadslid gemoeid met dié wyk ook in die vergadering was en dat daar klaar gistermiddag planne gemaak is om kos voor te berei vir die dakloses. Rdl. Rean Smuts, die waarnemende mayor hier, het gister die spoedvergadering beroep.  Kapt. Diana Linee, ’n polisiewoordvoerder, sê: “Die brande in Grysbokstraat in Chicago het die dood van ’n 34-jarige vrou gekos.  “Twee mense is in die brand beseer waaronder die oorledene se boyfriend.  “Die oorsaak van die brand word nog ondersoek.” Drie woonstelblokke is vernietig. Mense wat hulp kan verskaf, kan 082 497 9092 bel.