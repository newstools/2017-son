SARON. – Toe daar niks meer in sy ma se huis oor was om vir tikgeld te verkoop nie, toe verkoop die boyfriend van ’n tiener hier sy meisie se lyf sommer vir seks. Só het die gebroke 17-jarige meisie Woensdag aan Son vertel oor haar nagmerrieverhouding van drie maande met die 28-jarige boyfriend. Die meisie – met blou kolle nog duidelik onder haar oë – vertel sy is byna op ’n daaglikse basis aangerand en met ’n paaltjie geslaan.  Sy is so lelik beseer dat sy nie eens kon ontsnap nie. Haar kêrel het haar glo die hele tyd in die huis toegesluit. Sy vertel: “Ek was so swak dat hy my toilet toe moes dra. As hy nie daar was nie, moes ek soontoe kruip. “Sy ma, in wie se huis ons gebly het, het vir my kos aangedra wanneer sy nie gewerk het nie. “Sy ma het hom gevrees, want hy het gedreig hy gaan haar aanrand as sy nie vir hom geld vir tik gee nie. “Hy het my gedwing om te tik. Toe ek weier, het hy my geslaan. “My skedel was al in ’n stadium gekraak. Ek het toe maar ingegee en verslaaf aan die tik geraak.  “Toe dit moeilik vir hom raak om tikgeld in die hande te kry, het hy vir my gesê ek moet met die mans seks anders skop hy my in my p**s. “Hy het eers saam met die mans getik. Dan het hulle hom betaal met tik en geld. “Hy het my dan alleen saam met hulle in die huis gelos en geloop. “Wanneer hy teruggekom het en die mans was weg, het hy my geslaan oor hulle met my seks gehad het.” Volgens haar het die storie hom oor en oor herhaal. Die jong meisie is twee weke gelede weer ernstig aangerand. Haar pols en vingers is gebreek.  Sy het ook ernstige wonde aan haar bene en liggaam opgedoen. Haar oë was potblou en toe geslaan. Sy het ses dae later die kans gekry om te ontsnap deur die sleutels van die huis onder die kopkussing uit te haal terwyl hy geslaap het. Sy is in die Lapa Munnik-hospitaal in Porterville opgeneem.  Vyf eenhede bloed moes vir haar van die Paarl af laat kom word. Sy het aanvanklik aan die polisie vertel dit was vier mans wat haar kêrel op verskillende tye betaal het vir seks met haar. Sy sê sy was baie deur­mekaar en het later onthou daar was eintlik ses mans betrokke. Een van hulle was glo die 26-jarige Ricardo “Cardo” Willemse, wat ’n paar weke gelede vermoor is. Son het oor dié moord berig.  Die naam van een van die ander vermeende verkragters is ook aan Son bekend. Die meisie vertel dié man is met ’n familielid van haar ma getroud. Die meisie sê verder: “Hy (die boyfriend) is ’n monster. “Ek het my les geleer en sal nou probeer om beter keuses te maak.  “Ek hoop ander jong meisies sal leer uit my voorval.” AO Tony Smith van die Saron-polisie sê ’n 28-jarige man is in verband met dié saak gearresteer. “Hy is tans in aanhouding. Klagte van aanranding met die doel om ernstig te beseer en vergoeding ontvang vir seksuele misdade met ’n persoon jonger as 18 jaar word teen hom ondersoek. “Verdere arrestasies kan moontlik nog gemaak word,” het AO Smith bygevoeg.Slagoffer se ma sê jong se ouer is ‘net so aandadig’ DIE meisie se ma (47) sê: “My kind het erg gelyk. Hy het sy vorige meisie net so aangerand. “Sy ma is net so aandadig aan wat die jong aan my kind gedoen het. Sy het daarvan geweet en elke dag by my verbygeloop, maar niks gesê nie. “Dié storie moet uitkom sodat ander kan weet van hom.  “Ek en my dogter het al twee besluit om daaroor te praat en dit nie langer weg te steek nie.” Die meisie se 49-jarige stiefpa is baie ontsteld.  Hy sê: “Al die ander mans wat deel gehad het aan dié onvergeeflike dade moet boet. “Hulle moet expose word sodat die mense kan sien watter soort mans hulle is.”  
