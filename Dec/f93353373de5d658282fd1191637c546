IN DIÉ verskroeide ou landjie van ons waar die polisie gekrok is, munisipaliteite nie water het nie of nie hul rekeninge betaal nie, waar infrastruktuur uitmekaarval, werkloosheid gedy, myne toemaak, die ekonomie junk is en die prez van die een skandaal ná die ander struikel, werk een staats­instelling darem nog – die regstelsel. En van die prez gepraat, die Zoomster het die hoeveelste keer bloedneus gekry – in die hof. Woensdag het hy die eerste president van die land geword wat aangesê is om sy eie regskoste te betaal – en nie ons nie. En die volbank regters in die hooggeregshof in Pretoria het hom as “roekeloos” en “onredelik” beskryf met ’n “flagrante minagting” teenoor sy pligte.  Die regters het ook gesê hy moet binne 30 dae ’n onafhanklike kommissie van ondersoek na staatskaping laat aanstel – nie deur homself nie, maar deur hoofregter Mogoeng Mogoeng.  