DIE Oos-Kaapse DA-LPW en woordvoerder oor onderwys, Edmund van ­Vuuren, is dalk binnekort sy job as hoofsweep asook sy partylidmaatskap kwyt. Dit volg nadat hy deur die party se federale regskommissie aan seksuele teistering skuldig bevind is. Die klag teen Van Vuuren (60) is in Mei deur ’n 25-jarige werk­nemer van die wetgewer ingedien. James Selfe, federale voorsitter van die DA, het bevestig die federale regskommissie het Van Vuuren aan seksuele teistering skuldig bevind. Hy sê: “Die sanksies was dat hy as die DA se hoofsweep in die wetgewer verwyder word en dat sy lidmaatskap van die party beëindig word.  “Die regskommissie het die beëindiging van die lidmaatskap uitgestel tot 2019 met die volgende verkiesing.” Volgens Selfe het die federale uitvoerende komitee toe besluit om die sanksies wat aanbeveel is, te hersien. Selfe voer aan: “Die federale uitvoerende komitee het bevind dat die sanksies onvanpas en te lig is en dat sy lidmaatskap onmiddellik beëindig word.” Hy voeg by dat Van Vuuren vanaf 27 November tien dae gegee is om teen die sanksies van die komitee te appelleer. Van Vuuren het alle navrae oor die aangeleentheid na Matthew Moodley, sy regsverteenwoordiger, verwys. Moodley het bevestig dat hy namens van Vuuren die skuldigbevinding en sanksies deur onderskeidelik die regskommissie en die uitvoerende komitee gaan teenstaan en daarteen gaan appelleer. “Ons vind die sanksies skokkend onvanpas. Die party se gronde was dat hy die regerende party wil wys hoe daar met hierdie soort sake te werk gegaan word,” voeg Moodley by.