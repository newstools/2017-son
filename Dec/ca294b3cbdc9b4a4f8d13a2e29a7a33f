PIKETBERG. – Dis die tyd van die jaar om goed te doen en harte bly te maak. Rdl. Ray van Rooy was weer aan die stuur van sake om aan die bejaardes hier hul jaarlikse Kersete te gee. Die ete is onlangs aangebied in die skoolsaal van die Hoërskool Steynville. Senior burgers van Piketberg, Wittewater, Goedverwacht en Saron is na die byeenkoms genooi. Dit was die 18de keer dat dié jaarlikse instelling plaasgevind het. Die senior burgers is vermaak met sang deur Nicol, Die Ster, antie Lya en die band Frontline. Chris Hunsinger, DA-LP, het die bejaardes toegespreek en voorspoed toegewens. Die gryses het ’n heerlike maaltyd geëet, saam gesing en gedans, en elkeen het ’n klein Kersgeskenkie ontvang. Van Rooy het alle besighede en individue bedank wat ’n bydae gelewer het om van hierdie dag weer ’n reuse­sukses te maak. 