DIE reguleerder van spoorveiligheid sê ’n nuwe beleid om treinpendelaars se veiligheid te verseker, is byna voltooi. Dié plan sal die minimum verwagtinge uiteensit wat van operateurs verwag word oor hoe hulle die pendelaars se veiligheid moet verseker. Die plan is ontwikkel nadat ’n hof die Passasierspooragentskap (Prasa) skuldig bevind het aan nalatigheid in ’n saak waar ’n pendelaar in 2015 in Pretoria uit ’n bewegende trein gegooi is. Die reguleerder sê hy slaan ook ag op ’n beslissing van die Wes-Kaapse hooggeregshof oor Prasa se aanspreeklikheid vir die beserings van die pendelaar Masibulele Rautini, wat in 2011 uit ’n trein in Stellenbosch gegooi is. – EWN