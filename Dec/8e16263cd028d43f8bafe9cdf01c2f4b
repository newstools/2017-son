ENE Oom Sonnie van Ravens­mead stuur ’n SMS na die ateljee die dag toe ons praat oor hoe ons meer verdraagsaamheid onder ons kan skep.  Dit is spesifiek vir die aandag van een van my gaste, prof. Farid Esack van die Universiteit van Johannesburg. Hy loaf sommer so op die lug vir ’n uitnodiging na Labarang. Ek wonder toe of hy dan nie Moslems in Ravensmead ken nie? Oor die feestyd (en Eid) nooi ons mos graag ander om te kom aansit vir ete. As jy dit kan bekostig, natuurlik. Al is dit ook net ’n bord Sondagkos sonder tierlantyntjies.  Ek weet, vleis is duur en jy probeer maar die pennies rek sodat daar nog iets vir Januarie oorbly. Ek voel jou. Maar die gees van welwillendheid hoort in ons harte en nie net in die kospotte nie.  Dis hierdie mededeelsaamheid wat my weer getref het toe ons vroeg in Desember Maya se derde verjaardag en my house­warming gevier het. Dit was een van die lekkerste paarties wat ek in ’n lang tyd gegooi het.  Kyk, dit was ’n weekend affair wat slegs onderbreek is toe ek die Sondagaand moes gaan werk.  My pêlle het van oraloor gekom en ek het hul moeite baie waardeer. Ek het vooraf besluit ek gaan kuier met ’n hoofletter “K” spel en my vrinne en familie bederf.  Ek is geseënd met vriende van alle kleure, gelowe en seksuele oortuigings. My tietie Miriam het vir ons ’n troumaal, eg Maleis, op die tafel gesit en ek het lang tafel gehou. Praat van die vleispotte van Egipte!  Dit was ’n hemelse ervaring om soveel liefde, warmte, geluk, borde kos en geborgenheid op een dag te ervaar. My pêlle Braam en Petru, sy vrou, sê my hulle het by die kombuis ingestap, toe stop my tietie sommer ’n samoesa in hul hand en laat Petru ’n daltjie proe. Hulle het nog nie eens kans gehad om te groet nie, toe kou hulle al. Oor die naweek besluit ons Tietie moet haar eie masterclass My Kitchen Rules hou. My vriende, wat nie my Kaaps-Maleise kultuur ken nie of weet hoe om biryani te maak nie, staan tou vir wenke en resepte vir kerrie, matajalas (speserye), daltjies, paella, asook hoe om basmati-rys te kook! Ek breek myself, want hulle kan nie bybly met Tietie se instruksies nie (en sy praat hoeka so vinnig) Nou gaan sy ’n slypskool aanbied oor hoe om samoesas, roti’s, biryani en snoekkerrie te maak. Braam en Neo staan voor in die koor. Dit gaan nie oor hoeveel kos daar was nie. Wat my getref het, was hoe my vriende ander kulture, kos en tradisies omarm het. Die gesegde “onbekend is onbemind” was nie eens ter sprake nie.  Hulle het hul harte oopgemaak om nuwe mense te ontmoet en omgegee.  Die diep bekeerdes het gekuier met die getroude gay-paartjie en die wêreld het nie vergaan nie.  Ons kan nie altyd saam brood breek nie, want ons kan dit nie bekostig nie.  Maar omgee vra nie geld nie, dit vra tyd en warmte en ’n gewillige oor wat vir jou medemens wys hulle is ook belangrik en hulle tel. Want ons almal wil tog raakgesien word. LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onder­werpe waaroor hulle gesels.