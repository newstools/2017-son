Red Wes-Kaap skryf via e-pos: Ons het by duisende teen Zuma betoog, maar Kapenaars het ’n nuwe vyand, genaamd Patricia de Lille. Die sogenaamde water-levy van tussen R35 en R350 is niks anders as ’n bedrogspul nie.  Volgens De Lille gaan die meeste Kapenaars nie meer as R65 betaal nie, maar dit is nie die geval nie.  Omdat mense meer water bespaar, is hul rekening minder. Sodoende is die Stad Kaapstad se inkomste ook miljoene rande minder en dit is die rede vir die water-levy. Die Stad soek geld. Sy manier om dit te kry, is om die Kapenaars te belas. Boonop kry Kapenaars nou ook nie meer gratis water nie. Al ooit die gesegde “I give, I take” gehoor? Want dit is wat hulle doen. Kapenaars moet hul rekening nagaan, want daar staan geskryf: “Bykomende deernisverligting van R50.” Dié bedrag word van jou erfbelasting afgetrek, maar as die Stad die water-levy instel (R65), word die deernisverligting uitgeskakel en so kry die Stad sy geld. Miskien moet die miljoene Kapenaars net vir een maand (Desember sal ’n goeie een wees) nie hul rekening betaal nie om só hul misnoeë uit te spreek.  Kan die Stad miljoene mense hul basiese reg om water te kry, ontneem? Dit is ook die probleem in SA dat net Eskom krag kan voorsien en net die munisipaliteite water. Sodoende word ’n monopolie geskep. Daar is geen mededingende maatskappye vir hulle soos in die selfoonbedryf nie. Kan ’n organisasie nie die Stad in die hof aanvat nie? Want ek glo dié is onwettige optrede.  Kan iemand my ook oor die volgende inlig? Kan enige persoon die openbare beskermer nader en is daar dan enige koste by betrokke? Ook wil ek weet: As die OB my saak vat, maar ten gunste van Stad besluit, is ek verantwoordelik vir hul regskoste? Kan iemand my hiermee help?