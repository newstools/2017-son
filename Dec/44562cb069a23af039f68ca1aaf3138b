SEWE mans, onder wie Colin Booysen, verskyn vandag in die landdroshof in Kaapstad vir intimidasie, afpersing en uitbuiting.  Colin is Jerome “Donkie” Booysen se jonger broer.  Die ander mans wat saam met hom in hegtenis geneem is, is Nafiz Modack, Jacques Cronjé, Ashley Fields, Carl Lakay, Matthys Visser en James de Jager.  Hulle is Vrydagoggend ná ’n lang ondersoek aangekeer, het kapt. FC van Wyk, ’n polisiewoordvoerder, gesê. Die mans is glo lede van ’n nuwe groep wat die sekuriteit van nagklubs in die middestad met geweld wil oorneem. Na wat verneem word, is die sewe oor die naweek in verskeie polisiekantore aangehou tot hul verskyning vanoggend. Die inhegtenisneming kom nadat die nagklub­eienaars ’n brief van die nuwe faksie ontvang het waarin die owners bedank word vir hul samewerking deur die jaar. Hulle word ook gevra om aan te dui op watter dae hul klubs gedurende die feestyd gaan oop wees en gewaarsku dat hulle op die dae dubbel sal betaal. Son het voorheen berig oor Modack, wat glo sy oog op die winsgewende Kaapse nagklubbedryf het. Modack, Colin en Michael Booysen, Donkie se ander broer, is glo vriende.  Donkie se sakevennote sluit weer vir Mark Lifman, ’n omstrede figuur in die nagklubbedryf, in.  Die nuwe groep wil glo by Lifman en sy vennote oorvat. 