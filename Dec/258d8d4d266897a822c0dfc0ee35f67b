DIE society van vandag laat nie besorgde pa’s toe om hul kinders te beskerm nie. Só meen ’n pa (48) van Bloemendal in die Baaise noordelike gebiede. Sy dogter is nou een jaar oud, maar die ma het toesig oor die kind en hy kon haar nog nie eens voorstel aan sy kant van die familie nie. “Ek was al orals vir hulp om toesig te kry oor my kind, maar niemand kon my help nie.  “Die maatskaplike werker met wie ek gepraat het, was onsimpatiek en het net vir my gesê sy is ‘overworked en underpaid’. Sy het nie eens notas geneem nie.” Die pa is tans besig met ’n hofsaak om toesig oor sy kind te kry, want die ma drink glo ál haar AllPay-geld uit. “Die probleem lê by society en die regstelsel. In society is dit orraait om laag te wees. Hoe laer die outjies daal met gangsterism ensovoorts, hoe meer word hulle opgehef. “Baie pa’s is nie in die prentjie nie en dit beteken hulle kan nie die stabiliteit, dissipline en veiligheid aan hul kind/ers bied nie. “Dit voel partykeer asof ons mans net sperm donors is en net goed genoeg is vir onderhoud betaal. Maar waar kom ons regte as pa’s in?” Die pa sê die wet lui die ma en pa van ’n kind het elkeen ’n 50% reg op hul kind, maar dit werk glad nie so in die praktyk nie. Die pa vermoed die ma gee nie die kind die regte kos nie en sorg nie mooi vir haar soos wat hy sou nie. Die ma woon ook in ’n onveilige area en haar erf is oop.  “Die baba kan net uit die huis uit na die pad kruip. Wat dan? “Ek kan haar veilig hou en kos gee. Elke keer wanneer ek vir haar kuier, klou sy aan my vas asof sy nie wil weggaan van my af nie.  “Ek het al snot en trane gehuil omdat ek nie my kind kan beskerm nie en ken baie ander pa’s wat in dieselfde bootjie as ek is.” Selfs toe die pa hospitaal en kliniek toe gegaan het, wou niemand hom glo help nie. “As ek wil kyk of my kind gesond is en of als oukei is, sê hulle net die ma moet by wees, anders kan hul nie die lêer vir my wys nie. “Baie ma’s, nie almal nie, wil net kinders kry om die toelae te ontvang. Dan spandeer hulle geld op dresses en mooi lyk, terwyl die arme kind suffer.  “Daai kind word dan groot met ’n minderwaardigheidskompleks en voel van kleins af aan as hy/sy nie liefde gegee word nie. Ek stel voor dat ma’s wat toelaes kry, elke drie maande vir dwelmtoetse gaan om te kyk of sy dalk haar AllPay- geld spandeer daarop. Al wat oorbly, is ’n leë bottel, wat die kind dan kan verkoop en hopelik ’n pakkie tjips daaruit kry.” As dié pa ander pa’s kon raad gee, sal dit wees om foto’s of video’s te neem van die ma se slegte gedrag en dit dan so na ’n gesinsadvokaat toe te neem vir verdere hulp. “Eendag wil ek hê my kind moet weet ek het vir haar baklei.” 