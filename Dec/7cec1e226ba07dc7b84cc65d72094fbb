OUDTSHOORN. – Die tweede verdagte wat vir die moord op Preston Titus (47) aangekeer is, het gister vlugtig in die landdroshof verskyn.  Hy’s Woensdag in Port Elizabeth gearresteer. Landdros Roelf Konstabel het die saak teen Justice Mooi (30) eers tot 28 Desember uitgestel nadat Mooi gevra het of hy om regshulp aansoek kan doen. Nadat ’n regshulpprokureur later op rekord gekom het, is die saak, soos in die geval van die eerste verdagte, Sixabiso Klip, uitgestel tot Maandag 18 Februarie. Identikit Baie minder mense as by Klip se verskyning Woensdag, het gister se hofverrigtinge bygewoon. Kapt. Malcolm Pojie, polisiewoordvoerder, sê verdere arrestasies is nie uitgesluit nie. Hy sê ’n identikit van nóg ’n verdagte sal so gou doenlik uitgereik word. Leon Campher, ’n organiseerder van Woensdag se betoging toe ’n petisie aan die hooflanddros oorhandig is, het ná gister se hofverrigtinge gesê hulle gaan weer Maandag in groot getalle by die hof opruk. Hy het weer sy dank teenoor die polisie se ondersoekspan uitgespreek vir hul puik werk tot dusver om Titus se moordenaars vas te trek.