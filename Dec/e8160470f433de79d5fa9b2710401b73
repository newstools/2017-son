MALMESBURY. – Hulle was so desperaat vir ’n blyplek dat hulle by vriende in hul flat gaan plak het.  Toe die wendyhuis van Shireen en Morné Cleophas op 2 Augustus afbrand, was dit ’n dubbele slag vir hulle en hul drie kinders. Dis omdat haar oupa en ouma, asook haar broer en suster (’n 17-jarige tweeling), sonder heenkome was. Tog was die familie hoopvol dat hulle gou ’n blyplek sou kry, want Shireen se oupa, Johannes “Doela” September (83), is op die munisipaliteit se waglys vir ’n huis. Oom Johannes is destyds deur die vorige behuisingsbeampte meegedeel dat hy voorkeur sou kry vir ’n huis of woonstel oor hy vir byna 40 jaar vir die munisipaliteit gewerk het en oor hy en sy vrou bejaardes is. ’n Moedelose oom Johannes vertel: “My vrou, Elizabeth (75), het ’n beroerte gehad en die mense by wie ons nou bly, het hul bed afgestaan sodat sy gemaklik kan wees.  “Die man en vrou slaap nou saam met hul kind op die vloer. “Ons het by ons kleindogter gebly omdat sy na my siek vrou omsien.” Shireen sê daar is drie woonstelle in die kompleks wat al byna drie jaar leeg staan.  “Ons kan nie verstaan hoekom een van dié woonstelle nie vir oupa gegee kan word nie. Ons is tans 12 mense, waarvan twee gestrem is, in dié klein flat. “Ons moet binnekort die flat ontruim, want die eienaars wil op vakansie gaan.” Sonja Jantjies, ’n woonstelbewoner, sê: “Die munisipaliteit het twee ander woonstelle aan ’n boukontrakteur van Kaapstad wat opknappingswerk hier doen, beskikbaar gestel. “Dis om sy materiaal in te stoor en vir slaapplek vir sy werkers. Die een woonstel is nou ’n tik- en hoerhuis, maar die twee bejaardes kan nie ’n blyplek kry nie.” Mercia Hansen, by wie die familie in die Alexander-woonstelblok ingetrek het, het gesê: “Ek het onlangs my niggie se 17-jarige dogter wat in gr. 11 is, by dié plek gaan uithaal. Sy en haar maats gaan tik gereeld daar.  “Mense van elders kan ’n woonstel gebruik vir onwettige bedrywighede, maar ’n bejaarde egpaar word ’n blyplek geweier.” Sylvester Arendse, ’n behuisingsbestuurder by die Swartland-munisipaliteit, sê die kontrakteur betaal maandeliks huur. “Die raad sal die bewerings van dwelmverwante aktiwiteite met die kontrakteur opneem en ons wetstoepassingsafdeling versoek om die situasie te monitor. “Die toekenning van woonstelle word volgens datum van aansoek gedoen. “Die raad het simpatie met meneer September en sy vrou se omstandighede.  “Daar word vertrou dat hulle in die nabye toekoms van ’n woning voorsien sal word.”