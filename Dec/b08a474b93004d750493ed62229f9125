DIE Oos-Kaapse provinsiale regering gaan die openbare beskermer (OB) se verslag oor die wanbesteding van geld vir Madiba se begrafnis vier jaar gelede wettig laat hersien. Oudpres. Nelson Mandela is op 5 Desember 2013 oorlede en is tien dae later in Qunu in die Oos-Kaap begrawe. Sonwabo Mbananga, die premier se woordvoerder, sê in ’n verklaring hy verwelkom die verslag van die OB, Busisiwe Mkhwebane. “Al neem die provinsiale regering die bevindinge en voorgeskrewe regstellende optrede deur die OB ten opsigte van dié ondersoek in ag, is daar al baie regstellende aksie deur die provinsiale regering geneem. “Die provinsiale regering wil ook ’n paar van die kwelpunte in die verslag op rekord plaas.” Mbananga sê die bedrag van R300 miljoen wat glo aan die begrafnis bestee is, is verkeerd. In die ouditeur-generaal se verslag is bevestig dit was R35,9 miljoen. “Dis ook onwaar en misleidend dat die uitvoerende komitee (wat die begrafnis gereël het) R300 miljoen weg van armoedeverligting en infrastruktuur-prioriteitsprogramme afgelei het. “Ten tyde van die bekendstelling van dié verslag is dit nie net onwaar nie, maar lasterlik om te beweer (die premier, Phumulo) Masualle het destyds R250 000 van openbare fondse vir die begrafnis vir sy eie voordeel gebruik.” Afgedank Mbananga sê R250 000 is verkeerdelik in Masualle se bankrekening betaal en hy’t dit teruggegee. “Amptenare wat betrokke was by wandade by die Oos-Kaapse Ontwikkelingskorporasie (ECDC) is óf tydelik geskors of afgedank, terwyl strafregtelike klagte ander in die gesig staar.” Die DA in die Oos-Kaap meen al is die ANC-geleide Oos-Kaapse provinsiale regering binne sy reg om die OB se Mandela-begrafnisverslag wettig te wil hersien, moet hulle hul energie fokus op die wanoptrede en kwessies wat in die verslag blootgestel is. Bobby Stevenson, DA-LPW, sê al wys ál die vingers na Marion Mbina-Mthembu, die Oos-Kaapse direkteur-generaal (DG), weens haar rol in die skandaal, kan die rol van die provinsiale kabinet en veral die huidige premier en destydse LUR vir finansies, Masualle, nie misken word nie.  “Al dié onreëlmatighede het onder sy oë gebeur en hy moet ten volle aanspreeklik gehou word. “Toe die DA in 2014 Masualle se rol in dié skandaal in die provinsiale wetgewer ernstig aangeval het, het die ANC hom beskerm. “Athol Trollip, die destydse DA-leier in die wetgewer, is vir 30 dae uit die wet­gewer geskors.  “Die DA het hof toe gegaan en die besluit is omgekeer,” sê Stevenson. Volgens hom het hy wetgewer-vrae ingedien om antwoorde te kry oor moontlike optrede teen die mense wat by die onreël­matighede betrokke was. Gift Ngqondi, ANC-woordvoerder in die provinsie, sê die party se provin­siale uitvoerende komitee (PUK) het opgemerk dat die hantering van Nelson Mandela se begrafnis deur die verskillende regeringsfere in die provinsie veel te wense oorlaat. “Die OB se verslag dui op swak beplanning, ’n gebrek aan versiendheid en ’n klaarblyklike versuim om die bekende gebeurlikheid van die hartseer heengaan van Tata te voorspel. “Wat nog verder jammer is, is dat die hele regering vir minstens twee jaar vir hierdie gebeurlikheid beplan het. “Die ANC se PUK distansieer hom van enige individuele misdade of wangedrag. Die individue wat by die verslag betrokke is, moet persoonlik aanspreeklik gehou word en die goeie naam van die ANC moenie by die saak ingesleep word nie,” sê Ngqondi.