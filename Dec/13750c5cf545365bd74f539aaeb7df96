DIE 16 dae van aktivisme teen geweld teen vroue en kinders is nou in volle swang. Dié veldtog opponeer geweld teen vroue en kinders. Dit wil ook bewusmaking doen oor die negatiewe impak van geweld en mishandeling op vroue en kinders, en wil die samelewing op ’n permanente grondslag van mishandeling verlos. Die veldtog duur elke jaar van 25 November tot 10 Desember en word gewoonlik met groot fanfare aangekondig. Die polisie, nieregeringsorganisasies, staatsdepartemente en ander rolspelers stuur elk dan hul veldtogte van stapel.  Dit blyk egter hierdie veldtog laat mense koud, want vroue en kinders is steeds aan die ontvangkant van mans se verfoeilike optrede. Mense moet besef misbruik of mishandeling is nie net ’n fisieke daad nie. Vroue kan ook finansieel en emosioneel uitgebuit word. Derduisende mans weier eenvoudig om vir hul kinders onderhoud te betaal. En talle vroue is daagliks slagoffers van emosionele misbruik. Baie slagoffers staan apaties teenoor die veldtog, want al is daar wette wat hulle beskerm teen hierdie soort uitbuiting, voel hulle hulle loop hulle vas in ’n betonmuur wanneer hulle om hulp gaan aanklop. Daarom moet Suid-Afrikaners kollektief ’n doelbewuste poging aanwend om die 16 dae van aktivisme te steun en daaraan deel te neem.  Praat uit en veroordeel diegene wat ons vroue en kinders seermaak. Té veel oortreders kom skotvry daarvan af oor die nonchalante houding van polisiebeamptes en familielede van die slagoffers.  ’n Verandering in houding is nodig sodat die siek siklus van geweld in sy spore gestuit kan word. Die wette om met oortreders af te reken, is in plek. Die wil om hulle met die volle mag van die regstelsel te slaan, ontbreek egter nog en dít moet nóú verander.