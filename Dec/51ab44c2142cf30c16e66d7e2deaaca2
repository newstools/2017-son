DIE fake dokter wat vroeër dié week by die Dora Nginza-hospitaal in die Nelson Mandelabaai ingekom en ’n pa­siënt se selfoon gesteel het, het vrae oor die hospitaal se sekuriteit laat ontstaan. Die verdagte het homself as ’n dokter vermom, by die ginekoloog-afdeling ingestap en glo ’n pasiënt se selfoon afgevat onder valse voorwendsels. Die pasiënt het haar foon teruggekry en sy het besluit om nie ’n klag by die polisie aanhangig te maak nie. Die verpleegsters by die hospitaal het agtergekom dié man is nie een van hul dokters nie en sekuriteit is geroep.  Hy is aan die polisie oorhandig, wat hom toe laat gaan het. Sizwe Kupelo, woordvoerder van die provinsiale gesondheidsdepartement, het erken hulle weet nie hoe die man die doktersklere in die hande gekry het nie. Lance Grootboom, ’n ACDP-raadslid wat ook die burgemeesterskomiteelid is vir openbare gesondheid, bevraagteken die sekuriteit by die betrokke hospitaal. “Met inagneming dat daar ’n verkragting by dieselfde hospitaal in hierdie jaar gebeur het, soek die publiek meer sekerheidswagte ten alle tye. “Die impak van die ‘bogus-dokter’ kon enorm gewees het as dit nie gekeer was nie. “Sekuriteit by hospitale en klinieke moet verskerp word om die pasiënte te beskerm, die personeel wat daar werk, asook die bates van die hospitaal. “Khobani Security moet dié saak ondersoek en vasstel hoe so ’n ernstige security breach kon plaasvind en dit dan ten volle aan die publiek openbaar. Blaam “Die publiek moet weet wat gedoen gaan word om dié kwessie te adresseer en moet gerus voel dat só iets nie weer sal gebeur nie.  “Dalk moet die sekuriteitspersoneel geroteer word.” Grootboom sê die blaam lê nie net by Khobani Security nie. Hy meen Dora Nginza moet weer na sy interne beheerprosesse kyk. Hospitaaltoerusting soos scrubs moet in ’n veilige, gekontroleerde area gestoor word. “Die valse access card wat die ‘dokter’ gebruik het, moes ook nie toegelaat gewees het in wat veronderstel is om ’n beperkte area te wees nie. “Die provinsiale regering het ook ’n rol om te speel in dié proses.  “Een van die provinsie se vyf strategiese doelwitte is die effektiewe en doeltreffende benutting van resources, en dit sluit die bewaring van resources in,” sê Grootboom. Hy voeg by dat hoewel die provinsiale regering besig is om sekuriteit by hoërisiko klinieke in die Nelson Mandelabaai op te skerp, moet dit vinniger gedoen word. Diefstal en vandalisme kom volgens Grootboom gereeld by klinieke voor. “As die mayco-lid van openbare gesondheid gaan ek aan die provinsiale departement van gesondheid skryf. “Hierdie brief sal die belangrikheid van die opgradering van sekuriteit by ons provinsiale hospitale en klinieke bevat, asook dat dit so gou moontlik gehanteer moet word. Die veiligheid rondom dié areas is uiters belangrik.”