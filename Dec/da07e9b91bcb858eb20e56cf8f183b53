JUSTIN Ontong wil graag die ­Cape  Cobras met vanjaar se Ram Slam T20-trofee groet. Ontong is ingesluit by die groep wat môre in die halfeindronde van die kitsreeks teen die Dolphins sake sal uitspook.Hy is onlangs as die Proteas se veldwerk-afrigter aangestel en sal hom volgende week by die nasionale span aansluit.Maar eers is daar ’n taak ophande en dít is om die T20-titel te wen, het Ontong met ’n breë glimlag gesê.“Die toestande sal bepaal of ek wel in die beginspan sal wees. Dit sal egter great wees as ek wel kan speel.“As span het ons die laaste  paar wedstryde uitstekend gevaar.“Ek het baie vertroue in dié groep. Ek is seker ons sal die knoop kan deurhak en die eindstryd haal.”  Die 37-jarige Ontong is egter ook deeglik bewus van die weerstoestande wat dalk in Durban die bepalende  faktor kan wees.“Ons is gemotiveerd, al kan die toestande bepaal wie tot die eindstryd gaan deurdring.“Wie weet, dalk klop die Warriors die Titans en speel ons Saterdag die eindstryd op Nuweland,” sê hy met erns in sy stem.Ontong het hom in 2008 by die Cobras aangesluit nadat dié boorling van die Paarl in 2004 uit Johannesburg na die Moederstad teruggekeer het. Ontong het in Gauteng vir die Lions gespeel voordat hy hom by die Kaapse franchise aangesluit het. Hy het egter sy eersterangse debuut vir die span van die Boland gemaak.“Dit was beslis ’n voorreg vir my om die Cape Cobras te verteenwoordig.“Maar dit sal vir my ’n groter eer wees as ek ’n rol kan speel om die T20-titel te wen,” het Ontong vertel. Die Wes-Kaapse streekspan sal later vandag op Kingsmead in Durban litte losmaak.Ferisco Adams, wat die laaste wedstryd teen die War­riors misgeloop het, is fiks en is by die span ingesluit. Intussen het die Titans se breier, Mark Boucher, die Protea-spoedvraat Dale Steyn weggelaat vir die halfeindstryd vandag teen die Warriors op Centurion.Die Titans spog egter steeds met ’n gedugte span, wat Protea-spelers soos Farhaan Behardien, Henry Davids, Quinton de Kock (paaltjiewagter), AB de Villiers, Aiden Markram, Morné Morkel en Chris Morris insluit.  