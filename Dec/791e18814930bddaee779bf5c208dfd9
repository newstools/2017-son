CAPE Jazz is nou selfs lekkerder, want Ernie Smith is dié naweek die spesiale gas by Jonathan Rubain se show! Rubain, die talentvolle kitaarspeler en sanger, se show Cape Jazz is Lekke! word nog tot 13 Januarie opgevoer by die Baxter-teater in Rondebosch. Jonathan bring hulde aan plaaslike jazz-legendes soos Robbie Jansen, Abdullah ­Ibrahim, Basil “Manenberg” Coetzee en Zayn Adam. Tot dusver het sy gasoptreders Kyle Shepherd, Hilton Schilder, Dave Ledbetter, Allou April, Mujahid George, Candice Thornton en Gerty Ryan ingesluit. Maar gister sê Rubain hy is baie opgewonde om aan te kondig Ernie Smith is môre- en Saterdagaand sy spesiale gas. Smith is ’n Sama-bekroonde jazz-kunstenaar en musiekvervaardiger wat deesdae ook groot is in gospelkringe. Sy nuutste album is getiteld Closer en hy het ’n duet met die Amerikaanse gospelsanger BeBe Winans opgeneem getiteld “We need each Other”. Sy groot jazz-treffer heet “Lovely Things”.  Hy het ook ’n Sama gewen vir beste volwasse kontemporêre jazz-album in 2002 en in 2003 ’n Metro-toekenning vir best jazz-album vir die album Lovely Things. Kaartjies vir Cape Jazz is Lekke! kos tussen R100 en R250 en is by Computicket en alle Shoprite- en ­Checkers-winkels verkrygbaar. Die show begin om 20:15.