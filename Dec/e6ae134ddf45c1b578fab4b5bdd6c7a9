EEN van die wêreld se top-50 onderwysers is ’n Kapenaar. Dié onderwyser, Wendy Horn, is hoof van die Protea Heights Akademie, ’n skool wat op wiskunde en wetenskap fokus.  Sy het die nasionale onderrigprys vir uitnemendheid in onderrig in wetenskap in 2014 gewen en die vorige jaar die Wes-Kaapse onderrigprys vir uitnemendheid in onderrig in wetenskap.  “Dit is ’n opwindende en humbling ervaring. Dit is ook ’n bietjie skrikwekkend omdat opvoeders nou na my kyk om hulle te inspireer, te mentor en te lei,” volgens Horn. Beloon Sy sê dit is nie onmoontlik om ’n uitstekende onderwyser te word nie. Om gekeur te word vir dié toekennings erken die harde werk van al die onderwysers wat haar geleer het, met haar gewerk en haar gevorm het tot die onderwyser wat sy vandag is.  “Die keuring beloon ook die aantal leerders wat deur my klaskamers en laboratoriums geslaag het, en hul harde werk en toewyding,” sê Horn. Die Global Teacher Awards is in sy vierde jaar en is al die “Nobelprys vir onderrig” genoem. Die toekenning van $1 miljoen (byna R13,5 miljoen) is die grootste prys in sy soort. Met meer as 8 000 aansoekers uit 148 lande is dit reeds ’n merkwaardige prestasie vir Horn om die top-50 te haal.