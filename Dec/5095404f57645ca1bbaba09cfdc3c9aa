DIE waarnemende Oos-Kaapse LUR vir vervoer, Pemmy Majodina, sal die familielede van die sewe mense wat in ’n busongeluk gesterf het, bystaan in die uitken van hul geliefdes se liggame. AlgoaFM het berig Majodina sal hulle na die staatslykshuis in Queenstown vergesel. Die ongeluk het Woensdag omstreeks 05:00 plaasgevind toe ’n 22-sitplek-bus van die Oos-Kaapse gesondheidsdepartement omgeslaan het. Die voorval het op die N6 tussen Komani en Jamestown plaasgevind. Die bus het pasiënte vanaf Sterkspruit na die Frere-hospitaal in Oos-Londen vervoer. Vyf mense, wat die bestuurder en ’n minderjarige kind insluit, is op die toneel dood.  Twee ander insittendes is later in die Frontier-hospitaal in Queenstown dood. Slaap Die nuus oor die ongeluk het aan die lig gekom terwyl Majodina besig was om die Oos-Kaap se nuwe padveiligheidsveldtog vir die feestyd bekend te stel.  Charles Bramwell, provinsiale verkeerswoordvoerder, het gesê daar word vermoed dat die bestuurder aan die slaap geraak het. Die polisie ondersoek ’n saak van strafbare manslag. In ’n ander voorval is een persoon dood en twee ernstig beseer toe ’n afleweringsvragmotor en ’n motor op die R72 naby Kenton on Sea gebots het. Die provinsiale verkeers­departement het vroeër gesê sterfgevalle is te hoog en het bygevoeg dat drankmisbruik een van die hoofredes vir padsterftes is. Vanjaar sal bykomende vragmotors beskikbaar gestel word om rondloperdiere langs die paaie te skut (in amptelike bewaring te hou).