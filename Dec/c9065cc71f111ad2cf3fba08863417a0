WAYNE Lawrence (40) wat na bewering sy gewese girlfriend Angela Marinus (35) van Montevideo vermoor het, is toegekap. Lawrence en sy pa is gistermiddag saam na die Bishop Lavis-polisiekantoor, waar hy hom oorgegee het. Die cops het sedert Maandagaand na Law­rence gesoek in verband met die moord op Marinus. Hy het haar na bewering by haar ouers se huis in Nevadastraat ingewag en ten aanskoue van hul 16-jarige dogter doodgeskiet. Marinus het agter die stuurwiel van haar Audi A3 gesit toe sy in die kop en nek geskiet is. Weggehol Hul dogter is in die voet gewond en is tans in die hospitaal.  Die verdagte het ná die voorval weggehol.  Marinus se pa, Stan, sê: “Dit is goed dat hy hom gaan oorgee het. “Hy sou nie vir altyd vir die gereg kon weggehardloop het nie.” Marinus het vroeër by Lawrence in Montana gewoon, maar twee maande terug na haar ouerhuis in Monte­video getrek. Sy het hom gelos oor hy haar na bewering gereeld mishandel het. Die cops het hom by sy huis gaan soek, maar hy was nie daar nie.  Volgens kapt. FC van Wyk, ’n polisiewoordvoerder, sal die 40-jarige verdagte binnekort in die Bishop Lavis-landdroshof verskyn.