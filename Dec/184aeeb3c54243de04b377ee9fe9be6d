ATHOL Trollip, Nelson Mandelabaai-metro se burgemeester, se uitvoerende komitee gaan aanstaande jaar effens anders daarna uitsien nadat een van die burgemeesterskomiteelede bedank het. Dean Biddulph, burgemeesterskomiteelid vir korporatiewe dienste, het bedank en ’n senior pos in die CHBC Group aanvaar. Kristoff Adelbert, Trollip se kantoorhoof, sê die burgemeester gaan in die komende week ’n aankondiging oor die veranderinge doen. Biddulph sê hoewel die CHBC-hoofkantoor in Dublin, Ierland, is, sal hy steeds in Port Elizabeth gevestig wees.  “Ek het geen onmiddellike planne om Port Elizabeth te verlaat nie en sal steeds raadslid vir wyk 2 wees. Wyksraadslede is deeltydse werknemers van die Metro en burgemeesterskomiteelede beklee voltydse poste.” Biddulph het alreeds in sy pos by CHBC begin. “Ek is as hoof-bedryfsbeampte aangestel en sal direk by die groep se bedrywighede en bedryfsverbeterings betrokke wees,” sê hy. “My ondervinding as ’n burgemeesterskomiteelid was van onskatbare waarde en die 15 maande wat ek aan die korporatiewe diens gewy het, was ’n tydperk van persoonlike en loopbaangroei vir my. Ek is jammer om te gaan, maar ek voel dat hierdie loopbaanaanbod in dié stadium van my lewe my gesin goed sal pas.” Adelbert sê Biddulph se nalatenskap is die goeie vordering wat in korporatiewe dienste gemaak is.  “’n Nuwe burgemeesters­komitee­lid sal aan korporatiewe dienste en openbare gesondheid toegeken word,” het Adelbert gesê.