LEDE van die South African Clothing and Textile Workers’ Union (Sactwu) se werk is tans veilig en sal nie deur die Steinhoff-sage geraak word nie. Steinhoff, die internasionale kleinhandelmaatskappy, het laas week R282 miljard verloor toe sy aandeelprys met 91% gedaal het weens bedrog met die besigheid se boeke. Sy CEO, Markus Jooste, het sedertdien bedank en Steinhoff se grootse aandeelhouer, Christo Wiese, het onmiddellik die leisels oorgeneem. Winkels soos Ackermans, Pep en Russells behoort aan Steinhoff, en Sactwu-geafillieerde fabrieke maak hul produkte. Sactwu het laas week gesê hy is bekommerd oor die moontlike negatiewe uitwerking van die gebeure by Steinhoff op sy ­lede. Volgens die unie se hoofsekretaris, André Kriel, werk 5 000 van sy lede vir Steinhoff, wat 132 000 mense oor die wêreld heen in sy diens het. Hy het gister aan Son gesê die maatskappy het op ’n dringende vergadering in die naweek aangedui die ­werkers sal nie geraak word nie. Kriel het gesê: “Ons het gevra vir ’n vergadering met die Steinhoff-voorsitter, Jayendra Naidoo. Hy het aangedui ons lede sal nie geraak word nie. Ek wag nog dat hy dit alles op skrif aan ons bevestig. Maar vir eers kan ons lede gerus wees dat hul jobs veilig is.” Borg Nog ’n unie, die Public Servants’ Association (PSA), se lede is nie so gelukkig nie. Dít is nadat aangekondig is staatswerkers het meer as R12 miljard aan pensioengeld verloor. Die PSA se hoofbestuurder, Ivan Fredericks, het aan Sun International, borg van die Met-perderesies, geskryf en gevra dat hulle nie toelaat dat Jooste se perde deelneem nie. Jooste is die grootste ­eienaar van renperde in die land. Fredericks sê die PSA sal nie toelaat dat Jooste verder geldmaak voordat die ondersoek na die bedrog afgehandel is nie.