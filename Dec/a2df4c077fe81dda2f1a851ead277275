KEITH Bird se vlerke is Vrydag geknip toe hy hoor hy moet Krismis en Nuwejaar gehok bly. Bird het Vrydag in ’n stampvol Mitchells Plain-landdroshof verskyn op aanklagte van verkragting, moord, intimidasie, verspreiding van pornografie en afpersing. Dié kerkman van Tafelsig word daarvan aangekla dat hy meisies in Tafelsig gelok het met beloftes van werk en hulle dan verkrag het. Sy beweerde sondes dateer terug tot in 2013. Bird, wat Vrydag met ’n dik kruis om sy nek verskyn het, het omtrent hofgangers se bloeddruk laat opstoot toe hy ’n attitude in die hof gehad het. “Daai kruis beteken niks. Jy is besig met die duiwel se werk,” het een hofganger afgesak. Bird het net gegrinnik. Die hof het gehoor dat Bird volgende jaar om borgtog gaan aansoek doen. Hy ontken skuld aan al die aanklagte. Toe sy saak uitgestel is, het Ellen Bardien (46) uit die galery geskreeu: “Geniet jou festive in die tronk.” En Bird het ewe gereageer: “Ek sal.” Bird het Bardien se suster Aniesa (37) na bewering in 2013 vermoor.  Bardien sê: “Hy moet wakker lê en dink oor wat hy gedoen het. Hy moet dieselfde pyn voel waardeur hy ons gesit het.” Een van Bird se beweerde slagoffers (19) sê sy kan steeds nie haar verkragter in die gesig kyk nie. Joanie Fredericks, voorsitter van die Mitchells Plain-krisisforum, sê Bird is gewoond daaraan om met mense se kop te smokkel. Hy verskyn weer op 9 en 10 Januarie in die hof.