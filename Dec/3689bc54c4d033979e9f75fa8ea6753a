HAAR hele lewe is so ontspoor weens die laat treine van Metrorail dat sy maar by die werk gaan bedank. Die vrou, wat anoniem wou bly, het gesê sy is sat daarvoor om soggens laat by die werk en saans laat by die huis te kom. “Ek is Woensdag 16:00 van die werk in Belhar weg en het eers 19:00 by die huis in Bonteheuwel aangekom. Ek moes drie taxi’s vat.” Sy het gesê sy betaal R150 ’n maand vir haar treinkaartjie. “Wanneer ek laat kom, word geld van my pay afgetrek en ek verloor tussen R230 en R250 per maand aan wages. “Ek moet dan nog tot R300 ’n maand uithaal vir ander vervoer. My man is ook moeg van die laatkommery.” Sy het gesê sy ry die afgelope 10 jaar trein, maar dit raak net erger. “Ek sal nou kyk of ek nader aan my huis ’n werk kan kry. Ek kan nie meer so aangaan nie.” Gister was treine op al die lyne weer laat. Volgens Riana Scott, ’n woordvoerder van Metrorail, was daar gister op die noordelike lyne fout met ’n oorhoofse kabel sowel as foutiewe treine, spoedbeperkings en seintoerusting wat gebreek het. “Op die Kaapse Vlakte-lyn was dit foutiewe stroom­bane en die diefstal van kabels wat treine vertraag het. Treine op die Suidelike en Sentrale lyn was ook laat weens vandalisme en kabeldiefstal,” het Scott gesê. Intussen het Metrorail se moedermaatskappy, die wankelende Passasierspooragentskap (Prasa), Cromet Molepo as sy CEO aangestel. Molepo is sy derde waarnemende CEO in twee jaar.