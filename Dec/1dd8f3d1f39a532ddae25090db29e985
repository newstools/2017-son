DIE EFF was nooit van plan om af te wyk van sy onderneming om die DA in die metro’s van die Nelson Mandelabaai en Johannesburg te steun nie. So het Yazini Tetyana, Oos-Kaapse koördineerder van die EFF, dié week gesê. Dit volg nadat mosies van wantroue in Athol Trollip, Baaise burgemeester, en Jonathan Lawack, die speaker, Donderdag misluk het. Die steun van die EFF was deurslaggewend om albei die burgemeesters se jobs te red. Tetyana het verduidelik die EFF het kort ná die verkiesing in Augustus 2016 onderneem om die DA in die metro’s, wat Tshwane insluit, te steun – en die EFF sal daarby hou. Mbuyiseni Ndlozi, EFF-parlementslid, het op Twitter verklaar dis ligsinnige mosies van wantroue in plaaslike regering deur “ANC-boewe” wat hul “vuil hande” op openbare geld wil kry. Die mosie van wantroue in die Baaise burgemeester is deur die Patriotic Alliance (PA) se Marlon Daniels ingedien en deur die UDM se Mongameli Bobani ondersteun. Nadat die mosie met 54 teenoor 65 stemme onsuksesvol was, het Da­niels dit egter glad nie as ’n mislukking beskryf nie. Volgens hom is daar gewoonlik ’n brand op pad wanneer ’n mens rook kan sien. Daniels meen ook die mosie het daarin geslaag om die inwoners van die Metro die EFF se ware kleure te wys. Die PA-man voeg by die EFF is nie ’n werklike opposisieparty nie, maar dans na die DA se pype. “Die EFF is eintlik maar net ’n nie-amptelike lid van die Metro se koalisieregering,” aldus Daniels. Die koalisieregering bestaan tans uit die DA, Cope en die ACDP. Volgens hom is daar ook persoonlike probleme tussen die nasionale EFF-leier, Julius Malema, en Gayton McKenzie, nasionale leier van die PA. Dit belemmer glo samewerking tussen die partye. Bobani het benadruk hy is baie teleurgesteld dat die mosie misluk het, maar het bevestig hy sal nóg mosies vir Trollip se verwydering bring totdat sukses behaal word. Dít kom omdat hy meen die mense van die Metro soek Trollip nie meer as hul burgemeester nie. Volgens Trollip het hy die mosie baie ernstig opgeneem. Hy verduidelik die Metro se koalisie het 14 maande geneem om ondersoek in te stel na verskeie kwessies soos korrupsie en sal nou onmiddellik daarteen begin optree. Intussen het Kobus Gerber van die Nelson Mandelbaai-belastingbetalersvereniging die behoud van Trollip geprys. Hy meen die DA-beheerde koalisie kan nou selfs meer fokus op die verbetering van dienslewering en die uitroei van korrupsie in die Metro. Volgens hom kan die koalisie­regering die Baai red, dit ’n paradys vir beleggers maak en werk skep.