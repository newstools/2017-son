TOE hy sy nabye familielid gevra het om ná afloop van die Oudtshoorn-toer saam met hom skool toe te gaan, het sy aan hom gesê: “Nee, ek is nie jou ma nie.”  Volgens Leslie Finnis het die seksuele dade deur die betrokke onderwyser hom so getraumatiseer dat hy in die somer van 1981 besluit het om Kaap toe te hike – met die hoop om ’n nuwe lewe te begin. Hy was toe in st. 4 (oftewel gr. 6). Finnis sê hy het altesaam drie dae lank Kaap toe ge­hike. Volgens hom het hy oor die drie dae sommer langs die pad geslaap.  Rondgedwaal Hy vertel hy het verskeie lifts gekry, maar ’n man in ’n bakkie het hom eindelik in Athlone in die Kaap afgelaai.  Finnis sê toe hy in die Kaap aankom, het hy sowat ’n week op straat rondgedwaal. Hy sê hy moes bedel vir kos. Volgens hom het hy eindelik herberg gekry nadat hy ’n fight tussen twee seuns in Hazendal, Athlone, opgebreek het. Hy sê die laaitie het hom bedank en gevra vanwaar hy is. Toe hy sê hy is van Port Elizabeth, het die laaitie gesê sy familie is ook van PE en dat hy saam met hom na sy ouerhuis moet gaan. Volgens Finnis sou hy die betrokke aand in ’n duiwehok slaap.­ Gevreet Een van die laaitie se grootmaak-ma’s het hom (Finnis) uit die duiwehok kom haal en gesê hy moet in die hoofhuis kom slaap. Hy sê hy’t die familie niks vertel van wat met hom in die Baai gebeur het nie terwyl die herinneringe aan hom gevreet en hom vir jare slaaplose nagte gegee het.  Volgens Finnis was hy 33 jaar oud toe hy terugkeer Baai toe. Hy sê hier in die Baai het hy by verskillende mense gewoon. Hy sê hy het eindelik Oos-Londen toe verhuis en is nou al tien jaar gelukkig getroud.