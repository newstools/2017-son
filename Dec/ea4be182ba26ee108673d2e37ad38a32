MEER as 100 mense is dakloos gelaat en ’n man het sy lewe verloor in ’n brand gisteroggend.  Dié brand, wat in Gaba Village, Elsiesrivier, ontstaan het, het ook veroorsaak dat mense hul bonusse, Krismisklere en kos verloor. By Son se besoek aan die toneel was daar sowat 20 hokke tot op die grond afgebrand.  Een van die inwoners, ­Angus Robertson, vertel hy het geslaap toe sy tjommies hom wakker skreeu met die woorde “dit brand”. Robertson sê hy sien toe die brand is nog ver van sy hokkie af en hy besluit toe om sy meubels uit te dra. Maar net toe hy dink dat hy “safe kap”, het al sy goed met sy bonus van R1 800 en al in vlamme opgegaan.  Winnie ­Williams, wat in die flêtse woon en die slagoffers te hulp gesnel het, sê sy vermoed die gebou waar ­Robertson se goed gehou is, is aan die brand gesteek. Williams vertel: “Toe ek by die venster uitkyk, sien ek dat dit besig is om te brand.  “Ons het toe vir Angus gehelp om sy goed uit te dra. Sy goed het glad nie vlamgevat nie. “Nadat ons sy meubels uit die gebou gedra het, het ons skielik agtergekom die gebou brand. “Toe ons weer sien, brand al sy meubels uit.” Lynette Saunders, ’n ­inwoner wat tweedegraadse brandwonde aan haar arm opgedoen het, was gister steeds erg getraumatiseerd. ’n Huilende Saunders het vertel toe sy wakker skrik, was haar hokkie reeds deur die vlamme verswelg. “Dit was ­terrible! Ek het my klong oor die fence gesit. “Toe ek wil oorklim, toe kom die vlamme vir my en brand my arm.” Volgens raadslid Franchesca Walker het Derrick Wildskut (48) in die brand omgekom toe hy uit sy hok gehardloop het om ander mense te help. Wilson se familie was nie gister tydens Son se besoek op die toneel nie. Walker sê sy is omstreeks 02:55 in kennis gestel van die brand. Volgens haar was al die wonings egter reeds vernietig toe sy op die toneel aankom. Walker sê sy het onmiddellik by die Elim Night ­Shelter om hulp aangeklop vir die slagoffers.. Gisteroggend vroeg het sy seker gemaak die plaaslike saal word as ’n tydelike tuiste ingerig. “Ek voel dit saam met die mense. Dit was nou wel ’n disaster, maar dit bring mense bymekaar. “Ons is dankbaar vir die gemeenskap wat hul kant bring. Selfs mense van ver het gekom om te help.” Teen gistermiddag laat het die Stad die area skoongemaak sodat die slagoffers nuwe strukture kan oprig.