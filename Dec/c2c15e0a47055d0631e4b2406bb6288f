JEROME “Donkie” Booysen, die ­vermeende leier van die Sexy Boys-bende, gaan nou glo die cops en die Lughawensmaatskappy van Suid-Afrika (Acsa) hof toe sleep. Netwerk24 berig Booysen se regsaksie volg nadat daar op 18 Oktober vir die derde keer ’n aanslag op sy lewe was. Dié derde keer was by die Kaapstad Internasionale Lughawe, waar twee mans hom ingewag en vier keer geskiet het. Nes die vorige aanslae op sy lewe het hy dié een ook oorleef. Herstel Booysen het by monde van sy prokureur, Bruce Hendricks, aan Netwerk24 gesê hulle kan nie verstaan hoe die skieters vir só lank toegelaat is om in die drop-and-go area te parkeer nie. Die skieters was glo al van 04:00 daardie oggend by die lughawe op Booysen gewag. Hendricks sê sy kliënt gaan, sodra hy genoegsaam van die laaste aanslag herstel het, regsaksie teen die SA Polisiediens (SAPD) en Acsa instel. Booysen is ontevrede omdat die cops na sy mening sloer om die skuldiges vas te trek. Kommentaar Deidre Hendricks, Acsa-woordvoerder, sê aan Son op Sondag hulle weet nie van dié voorgenome regs­aksie nie. “Ons het nog nie dergelike dokumentasie ontvang nie.”  Ook sers. Noloyiso Rwexana, ’n polisiewoordvoerder, sê die SAPD het nog geen dokumentasie van so ’n aard ontvang nie. “Eers wanneer ons dit (die dokumentasie) ontvang het, sal ons in ’n posisie wees om kommentaar te kan lewer.” Vanjaar het die gangsters Booysen vir die vale probeer uithaal. Gerugte wil dit hê dat daar ’n prys van R5 miljoen op sy kop gesit is sodat hy voor Krismis moet val.