SONDER enige skaamte het een van Traceleen Louw se vermeende moordenaars in die hof opgespring en geskreeu hulle wil ’n pleitooreenkoms met die staat aangaan. Die erg verminkte liggaam van Louw (18), van Wallace­dene in Kraaifontein, is laas Sondag in ’n halfgeboude gebou naby haar ouerhuis aangetref. Sy het meer as 30 steekwonde aan haar lyf en vagina gehad. Kort na haar gru-dood is Henrico Davids, Tasrique Jonas en John Jacobs vasgetrek. Die drie verdagtes het gister by hul verskyning in die Blue Downs-landdroshof op klagte van verkragting en moord bekend gemaak hulle gaan hul aansoek om borgtog laat vaar. Nadat die landdros aan hulle gevra het of hulle seker is van hul besluit, het Jacobs opgespring en gesê: “Ons het eintlik besluit om ’n plea ­bargain aan te gaan.” Die landdros het hom dadelik stilgemaak en gesê hy moet dit met sy prokureur bespreek. Louw se ma, Delushia Boois, het aan Son vertel haar dogter en dié se tjommie is laas Saterdag na ’n tavern toe. Boois vertel: “Hulle het gereeld na die tavern toe gegaan om te gaan dans. “Sy het altyd huis toe gekom en by die hek geskreeu. “Toe sy nie kom nie, het ek en my man nog ’n rukkie opgesit, maar ek het agterna gaan slaap. “Ek het die oggend 05:00 se kant wakker geskrik en my man gevra of my dogter al huis toe gekom het. “Hy het ‘nee’ gesê en vertel dat hy heelnag wakker was en nie kon slaap nie. “Ek het toe my dogter se tjommie se ma gevra of sy huis toe gekom het en sy’t gesê ‘nee’.” Boois sê toe haar dogter se tjommie uiteindelik tuiskom, het sy vir haar gesê Traceleen het by ’n ander vriend gaan slaap. Boois sê sy was net vir ’n oomblik gerus, maar toe kom skree ’n Rasta daar lê ’n lyk en die meisiekind het rooi hare. Sy sê haar vriendin en broer het gaan kyk en toe hulle terugkom, het sy aan hul gille geweet dit is haar dogter. Boois se man, David Bangiso, sê toe hy op die toneel kom, het sy stiefdogter net haar toppie en een slipper aangehad. Haar panty het eenkant gelê en sy het met haar kop in die grond gelê. Mawethu Sila, die voorsitter van Kraaifontein se gemeenskapspolisiërings­forum, het die hofsaak bygewoon. Hy sê hulle gaan die saak fyn dophou, want die verdagtes is “diere wat nie in die samelewing hoort nie”. Sila sê: “Hulle dink hulle kan moor en dan ’n plea bargain aangaan om ’n ligter straf te kry. “Ons wil die boodskap uitstuur dat hulle nie daarmee gaan wegkom nie.”