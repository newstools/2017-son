TWEE mans (25 en 33) verskyn binnekort in die Hankey-landdroshof. Dis nadat 14 bondels van die dwelm khat Vrydag by hulle gekry is. AO Gerda Swart, ’n polisiewoordvoerder, sê die verdagtes is gearresteer in ’n padblokkade. Wetstoepassers rig oral padblokkades op as deel van hul stryd teen misdaad gedurende die feestyd. Op die N2 naby Jeffreys­baai is sowat 400 voertuie Donderdag en Vrydag deursoek en boetes van R64 550 is uitgereik. Dagga Wetstoepassers voer ook operasies in woongebiede uit. Swart sê twee verdagtes (29 en 36) is Donderdagoggend in Kamesh gearresteer vir die besit van 700 g dagga. Die geraamde straatwaarde daarvan is R1 500. Daarna, omstreeks 08:00, is twee mans by ’n supermark in Van Rooyen-laan in Gerald Smith gearresteer vir die onwettige besit van ammunisie. ’n Man (29) is ’n uur later in Olivierstraat in Blikkiesdorp vasgetrek daarvoor dat hy handel gedryf het in tik. Altesaam 24 eenhede tik en R1 600 kontant is gekonfiskeer. Openlik Die een huis is geteiken nadat gemeenskapslede gekla het. Die bevelvoerder van die Uitenhage-polisiegebied, Brig. Ronald Koll, sê: “Hulle het openlik transaksies gedoen en hoewel die ­polisie gereeld verbygery het, het die eienaar voortgegaan asof hy nie gevang kan word nie. “Die dwelmbase het openlik gespog oor die winsgewendheid van dwelms.” Ál die verdagtes verskyn vandag in die Uiten­hage-landdroshof.