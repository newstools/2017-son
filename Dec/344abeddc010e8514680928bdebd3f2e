DIE Cape Cobras staan voor ’n reuse-uitdaging in vandag se Ram Slam T20-halfeindstryd in Durban teen die Dolphins. Behalwe tuisveldvoordeel is die kompetisiereëls ook in die guns van die Dolphins. Sou dié wedstryd weens reën afgelas word, sal die KwaZulu-Natalse streekspan na die eindstryd deurdring. Gewankel In die laaste wedstryd op 1 Desember het die Cobras 172/4 lopies behaal voordat die reën uitgesak het. Toe die kragmeting afgelas is, het die Dolphins op 8/1 gewankel.  As dieselfde vandag gebeur, sal die tuisspan sy plek in die eindstryd bespreek.  Die rede hiervoor is dat die Dolphins ná die voltooiing van die uitspeelronde bo die Cobras op die puntelys klaargemaak het. Dit blyk egter dat die span se breier, Ashwell Prince, met ’n tameletjie sit. Hy het ’n groep van 15 spelers tot sy beskikking. Ferisco Adams is fiks verklaar nadat hy nie in die stryd teen die Warriors in Oos-Londen gespeel het nie. Dane Piedt het in sy plek gespeel. Die belowende paaltjiewagter Carlos Koyana gaan glo ook weer speelkans kry. JP Duminy, kaptein van die Cobras, het gesê: “Ek glo dat ons die nodige slaankrag onder ons boulers het. Ons het dus nie nodig om te veel aan ons game-plan te torring nie.” Die Cobras se groep is:  JP Duminy (k), Ferisco Adams, Ha­shim Amla, Temba Bavuma, Rory Kleinveldt, Carlos Koyana, Rich­ard Levi, George Linde, Aviwe Mgijima, Mthiwekhaya Nabe, Justin Ontong, Dane Paterson, Vernon Philander, Dane Piedt. 