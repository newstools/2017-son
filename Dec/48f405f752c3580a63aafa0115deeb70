OOS-KAPENAARS kan blykbaar nie wag om hulle uit die voete te maak en in beter bestuurde provinsies soos Gauteng en die Wes-Kaap te gaan woon nie. So berig sapromo.com nadat die Desember-uitgawe van “Fast Facts”, ’n verslag wat die Centre for Risk Analysis opstel, bekend gemaak is. Die Centre for Risk Analysis is verbonde aan die Instituut vir Rasseverhoudinge (IRR). Die jongste uitgawe fokus op Suid-Afrika se nege provinsies. Dit kyk onder meer na kwessies soos sosio-ekonomiese aanduiders, onderwys, gesondheid, die ekonomie, politiek en veiligheid en sekuriteit. Die Oos-Kaap het die hoogste voorkoms van mense wat hul provinsie verlaat. Tussen 2011 en 2016 het 326 171 mense die provinsie van Phumulo Masualle, die Oos-Kaapse premier, vir groener weivelde verlaat. Broodlyn Armoede is luidens die verslag in die Oos-Kaap die hoogste in die land. Dit word uitgewerk deur te kyk na die broodlyn – die minimum bedrag (in rand) om genoeg kos te koop om te oorleef. In die Oos-Kaap word die voorkoms van dié tipe armoede op 41,4% gemeet. Die verslag dui verder aan die Oos-Kaap het die hoogste voorkoms van kinders wat albei hul ouers aan die dood afgestaan het. Verder het die provinsie ook die laagste persentasie (69,8%) van mense wat in formele huise woon en die laagste persentasie (13,1%) van huishoudings wat elektrisiteit vir verhitting gebruik.