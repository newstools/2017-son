PAST. David “Oompie” Cupido steek die geld iewers op ’n plaas weg en beplan om die land te verlaat. Dís nou as ’n mens in die visioene van profeet AD Hyman van Amerika kan glo. Hyman, van Suid-Carolina, vertel hy was onlangs by ’n tentdiens in Worcester toe hy hierdie openbarings gekry het. “Ek was besig met getuienis in die tentdiens toe die Here met my begin praat,” vertel Hyman.  “Ek het vir ’n wyle opgehou praat en die man in my geestesoog gesien waar hy besig was om geld in ’n sak weg te steek. “Ek het later my visioen met gemeentelede gedeel en toe ek begin vertel van geld en ’n plaas, het dit duidelik geword dat die visioen oor die Oompie-debakel gaan.” Volgens Hyman het hy selfs in sy openbaring gesien hoe die man om ’n paspoort en visum aansoek doen. Daar was ’n ryery na Kaapstad vir ’n ontmoeting met iemand by ’n spoghotel met ’n toring in die middestad, vertel hy. Hy het ook ’n onderonsie tussen die man en ’n ander man – ene Petersen – in sy openbaring gesien. Hyman het gemaan dat Oompie eerder sy bedrywighede moet stop, aangesien daar mense is wat daarop uit is om sy lewe te verwoes. “As hy nie gaan stop waarmee hy besig is nie, gaan hy sterf. Ek bid dat God hom genadig sal wees.”  Hyman sê iemand het sy openbarings bevestig toe hy hom ’n dag ná sy visioen vertel het van die berigte oor Oompie wat onlangs in Son verskyn het. Oompie hou vol hy gaan die beleggers in sy firma, 4th Power Investments, betaal, maar hulle moet ’n bietjie langer wag as wat hy voorheen belowe het. Son het gister berig Oompie het sy 12 000 beleggers in ’n video ingelig hy het ’n nuwe manier gekry om hul geld te betaal.