HAAI, Sonlanders! Vandag plaas ons die eerste aflewering van ’n verhaal in twee dele deur CONRAD BAILEY van Ashton, ’n nuweling op hierdie blad. Hy noem dit Verandering is Moontlik. Geniet dit. ‘WAAR gaan ons nou weer regkom?” vra Landie terwyl sy die sweet van haar voorkop wegvee. “Daai jong gaan ons nie weer op skuld help nie,” laat Willie bewerig van hom weet. Landie weet nie waarom sy met dié jong deurmekaar geraak het nie. Hulle is albei tikverslaafdes en Willie hou nie van werk nie, so hulle sukkel om die expensive hobby te onderhou. By ’n paar geleenthede het kinders hom al bespot met “Willie tikkop willie werkie”. Dan weet sy later word dit op haar uitgehaal.  Op 18-jarige ouderdom het sy reeds drie keer blou oë gehad. Sy het een keer selfs in die ongevalle-eenheid beland. Kyk, vir slaan staan Willie se hande nie skeef nie. Sy hou maar uit – meer uit vrees as liefde. “Kom ons line tot by Cola. “Miskien het hy nog ’n straw. Of as hy nie hettie, het hy maybe ’n plan vir vanaand.” Toe Landie die naam Cola hoor, weet sy daar word nie vanaand geslaap nie. Cola is Willie se backup tjommie. As sy sakke leeg is en hy kan sy goedjies nie op skuld kry nie, is dit Cola toe. Cola weet net in watter jaarts is goed wat nie kan wag om van hul eienaars verlos te word nie. Hy kom reeds voor vir twee diefstalsake, maar is buite omdat die sake nog ondersoek word. Willie is bang om met die gereg te bots, daarom ken hy net vir Cola in tye van nood. “Jis, ou pêl, wat sê die man? Is daar f*kk*l vir ’n man nie?” Cola is maar te bly om vir Willie te sien. Hy is ook platsak en met hierdie gewoonte van hom om goed van hul eienaars te bevry, het hy nie juis baie vriende nie. “Uh, uh, die man. F*kk*llie. Die boere is te blokbenoud sien die man. Hulle kon my nie chice met daai onnie se kar-tape en die bike van daai bleddie dominee nie. “Nou word my gat soos goud opgepas. Ek wietie hoekom daai dominee sake loop maak het nie. “Hy het mos ’n kar. Seker kwaad omdat die mense nie hul tiendes betaal nie. “Kyk hie, broe. Sien jy daar by daai ou wat karre regmaak, daai ou met daai twee pitties? Daai ou park sommer die karre waaraan hy werk in die pad.” “Praat jy van ou Pikes wat daar by die ouetehuis in die pad bly?” wil Willie weet. “Wat van hom?’’ “Uhm, daai ou, ja. Sien die man? Nei, as die goed nie ’n man so opgepas hettie, dan het ek daar ’n draai gaan maak. Daai ou haal nie eens die karre se batterye saans uit nie.’’ “En die pitties?” wil ou Willie weet. Hy sien klaar hoe hy in die nabye toekoms ’n dingetjie gaan geniet. “Gaan hulle ’n probleem wies?” “Nei, broe, daai goed is te dikgevreet om iets te beteken.” Willie wil hier weg. Daar is twee dinge wat hom haastig maak. Cola het niks nie en dit begin donker raak. Hy wil nog in daglig verby Pikes se plek loop. Hy wil nie vanaand oor iets val wanneer hy vir hom ’n battery “gaan haal” nie. Deur die hele kuier was Landie maar stil. Sy was reg – daar gaan nie geslaap word nie. “Kom ôs gaan daar by ôs huis om. Ek wil ’n jacket gaan haal.’’ “Djy! Ôs gaan eers daar by my om.” “Oukei, as jy daar by ons huis wil wees wanneer my pa uit die werk kom.” “Miskien moet ôs maar eerste daar omloop,” verander Willie sy deuntjie. Hy soek nie ’n herhaling van wat laas gebeur het toe hy vir Landie aangerand het nie. Haar pa het hom met ’n piksteel bygekom. Sy ouers het niks gedoen om hom te help nie. Hulle het hom lankal afgeskryf. Sedertdien vermy hy die oom. Landie weet van sy vrees vir haar pa en gebruik dit elke keer wanneer sy haar sin wil kry. “Maak jy net lank. Ek wil nog hier af ouetehuis toe stap. Terwyl jy jou jacket daar binne gaan haal, gaan ek solank kyk om vir ôs ’n êntjie te skarrel.” Hy is net so skrikkerig vir die antie. Vir ’n kerkvrou, kan sy lekker skel. Hoe nader hulle aan Landie-hulle se huis kom, hoe vinniger loop sy. Sy wil verhinder dat haar ma vir Willie sien. Sy is ook al moeg om te hoor dat die Liewe Vader nie Willie vir haar as ’n lewensmaat gegee het nie. Dat daar sulke goeie jong mans in die kerk se jeug is ... DIT is reeds 19:30, twee ure nadat Landie die huis in is. Willie besef hy kan nie heeltyd hier op die winkel se stoep staan nie. Die winkel is skuins oorkant Landie-hulle se huis. Hy kan nie gaan roep nie, want die oom het sedertdien gekom en die antie is seker na een of ander biduur, want sy het haar Bybel by haar gehad toe sy loop. Landie moet weet sy gaan gedonner word as hy haar in die hande kry, dink hy terwyl hy teen sy sin stadig aanstap. Teen dié tyd is hy so lus vir rook. Dit moet nou omstreeks 21:00 wees, skat hy. Hy het al drie keer verby Pikes se huis geloop. Hy het nêrens die honde gesien nie en twee karre staan buite. Die straat is stil. Verlangs, so twee strate verder, hoor hy ’n opelug-kerkdiens. Hy loop weer verby die huis. Die ligte is al af. Steeds geen honde nie. Hy het vroeër gesien albei karre het hul CD-spelers in, met hul face op. Dit is waarop hy besluit het. Die batterye is in elk geval te swaar en dit kan nogal harde werk wees om vinnig daarmee weg te kom. So kar-tape moet dit wees. Die karre is agter mekaar geparkeer. Hy besluit om te gaan vir die een wat die verste van Pikes se huis is. Die kar lyk of dit daar is om ge-spray te word, want die ligte is uitgehaal en die spieëls is met koerant toegeplak. Pikes was seker nog in die proses om die ruite toe te plak, want net die agterste ruite is met koerant toegeplak. Willie beweeg nader. Dis nou of nooit. Hy kyk nog vir oulaas op en af in die straat. Die straat is leeg. Die naaste straatlig is so twee huise van hom af. Dit is feitlik donker waar die kar staan en die ruite van die agterste twee karre is nie heeltemal toe nie. Hy wonder waarom enigeen so dom is om ’n kar daar te parkeer. Sy lus vir rook oorrompel egter vinnig hierdie agterdog. Easy money, dink hy terwyl hy so ongesiens moontlik nader aan die kar beweeg. Toe hy by die kar kom, ruk hy vinnig die deur oop en gryp na die CD-speler. Hy kon nie eens aan die ding raak nie, want meteens hoor hy ’n geknor in die agterste sitplek. Wat dink jy van hierdie storie? Enige voorstelle? SMS na 32369