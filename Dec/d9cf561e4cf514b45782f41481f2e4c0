DIE polisie het ’n vrou ondervra nadat die lyk van die driejarige Ashwin Moses Vrydag in die bosse in Chatty 11 in die Baaise Northerns aangetref is. Ashwin se lyk is gevind skaars ’n maand nadat sy ma, Nadia (23), in ’n skietvoorval in die Northerns gesterf het. AO Alwin Labans, ’n polisiewoordvoerder, sê dit lyk asof ­Ashwin verwurg is. Volgens hom ondersoek die polisie die moontlikheid dat Ashwin elders vermoor en toe ge-dump is op die plek in die bosse.  Hy sê ’n vrou is reeds ondervra in verband met die moord. Volgens Labans het die polisie ’n moorddossier oopgemaak. Gister het verslae gemeenskapslede van Chatty en Booysenpark saamgedrom op die plek waar ­Ashwin se lyk Vrydagoggend vroeg aangetref is. Die bosse is sowat 1 km vanaf sy ouerhuis geleë. Ashwin se jong antie, Melanie Moses (13), was ontroosbaar op die moordtoneel. Sy geskokte oupa, Neil Moses, was ook op die toneel.  Aktivisme Ashwin het tot met sy dood by sy oupa gewoon.  Die kind se lyk is gevind midde-in die veldtog 16 dae van aktivisme teen geweld teen vroue en kinders, wat landswyd in swang is.  Son op Sondag verneem op die moordtoneel Ashwin is gewurg, het twee steekwonde in die kop gehad en sy tande was uitgeslaan. Hy het ook krapmerke oor sy bebloede gesig gehad. Langs sy lyk is ’n stok gevind.  ’n Buurvrou wat verkies om anoniem te bly, sê klein Ashwin is Donderdag omstreeks 09:00 laas lewend gesien in die parkie naby die Alfonso Primêre Skool.  Sy sê toe dit rugbaar word hy is missing, het die gemeenskap die polisie gekontak, waarna ’n grootskaalse soektog na die seun begin het. Die buurvrou sê hulle het aan almal se deure geklop in die hoop dat Ashwin dalk daar is.  Daarna het hulle die nabygeleë beboste gebied aangedurf. Volgens haar het die gemeenskap deur die nag tot 02:00 Vrydag na Ashwin gesoek. Sy sê 04:00 het hulle weer na hom begin soek. Die buurvrou sê teen sonop het een van die lede van die soekgeselskap gegil toe daar op Ashwin se lyk afgekom is. Sy sê Ashwin het op sy rug gelê en was geklee in ’n kortbroekie en T-hempie.  Volgens Marvin, Ashwin se oom, is Ashwin se jacket ’n paar meter verder van sy ouerhuis gevind.  ’n Omstander sê Ashwin het nooit rondgeloop nie. “Daai kind sal ook nooit met mense loop wat hy nie ken nie.”  Die buurvrou sê: “Ons is nog nie eens oor sy ma se dood nie, en nou dit?” Intussen soek die Chatty-gemeenskap die bloed van ’n nabye familielid van Ashwin wat dalk meer lig op sy dood kan werp. ’n Ontstoke ma sê gister op die toneel dat die gemeenskap die betrokke familielid gaan aanrand indien die persoon in die omgewing gewaar word. Sy sê jonk en oud gaan die persoon vermink. ’n Inwoner sê gister op die toneel die geweld wat in die Northerns voorkom, behoort dringend aandag te kry. Hy sê die weermag moet ingryp en ouers moet ook behoorlik opgelei word oor hoe om na hul kinders om te sien. “Kinders moet nie alleen gelaat word nie.” Enigeen met meer inligting oor die voorval kan die Bethelsdorp-polisiestasie by 041 404 3044 bel.  Hy is noodlottig gewond toe gangsters op ’n tienerseun losgebrand het.  Hakeem het ten tyde van die voorval alleen voor sy pa se huis verder af in die betrokke straat gesit en speel. Intussen word Deon “Kwas” Harmse (24) en Nealon Redhouse (18) in die Baaise hooggeregshof verhoor vir die skietdood van Aaliyah “Angel” Tee (12) verlede jaar in haar ouerhuis in Barberrylaan, Uitbreiding 31.  En op 14 Desember is dit die tweede herdenking van die dood van die tweejarige Caydene Ruiters van Barcelona in die Baai. Sy is kort ná haar verjaardag voor haar ouerhuis doodgeskiet. Marcus Malgas (24) en Gregory van Staden (30) is lewenslange tronkstraf opgelê vir Caydene se dood. 