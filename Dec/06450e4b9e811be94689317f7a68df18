ADÈ van Heerden, die eerste prinses in vanjaar se Mej. Suid-Afrika-skoonheidskompetisie, is Donderdag as Mej. Suid-Afrika 2017 gekroon. Dit volg nadat Demi-Leigh Nel-Peters Sondag in Las Vegas, Amerika, as die nuwe Mej. Heelal aangewys is en dus nie meer in staat sal wees om haar pligte as Mej. Suid-Afrika na te kom nie.  Adè sal dus nou ál Demi-Leigh se verantwoordelikhede vir die duur van haar jaar as die mooiste van ons land se vroue oorneem. ’n Mens moet byvoeg Adè is nie net mooi nie, maar ook hoogs intelligent. Sy is ’n mediese dokter en ’n luitenant by 2 Militêre Hospitaal in Wynberg, Kaapstad. Mej. Suid-Afrika se amptelike Twitter-profiel het uitbasuin: “Suid-Afrika, ontmoet jul nuwe Mej. SA 2017!” Adè was self onder die toptien in die Mej. Wêreld-kompetisie. Sy het boonop op 18 November die prys vir Beauty with a Purpose in dié skoonheidskompetisie in China ingepalm. Op Donderdag se glansseremonie het Adè ook haar nuwe eerste prinses, Boipelo Mabe, gekroon. Haar eerste amptelike onderhoud as nuwe Mej. SA was met die Jacaranda FM-aanbieder Liesl Laurie, wat in 2015 Mej. SA was. – Channel24