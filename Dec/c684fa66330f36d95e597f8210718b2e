ATLANTIS. – Dit klink byna soos ’n leuen om te hoor iemand voer daagliks ’n stryd teen te veel water. Dis egter juis die probleem wat Magda Jacobs (47) van Neptune Castle het. Kosbare water is haar kopseer. Sy moet tot sewe keer per dag die water in haar flat opdroog en vee. Wat dit erger maak, sê Jacobs, is dat die Stad Kaapstad nie gehoor wil gee aan haar pleidooie nie dat die krane van byna ál die inwoners van die flêtse lek en sodoende aanhelp dat die Wes-Kaap se damme droog loop en water verlore gaan. Jacobs vertel: “Ons loop al sedert laas jaar agter amptenare aan en soebat dat dit herstel moet word, maar ons kry elke keer net leë beloftes.  “Ons moet elke dag hoor van die waterskaarste, maar kyk hier,” sê sy en wys na die water wat weer besig is om in haar badkamer op te dam.  Die omgekrapte vrou skel oor die water en vog wat veroorsaak dat al haar teëls besig is om los te kom. Inwoners van dié flêtse wat gereeld gebuk gaan onder misdaad en ’n skietery, is moerig oor die toestand van die gebou en sê die ligte is almal uit. Sodra dit begin skemer raak, vlug almal tot in hul woonstelle vir veiligheid. Op die koop toe lê vullis gestapel rondom die gebou. Lena Swartz, ’n inwoner, vertel hulle het maar self die plek skoongemaak oor die kinders so tussen die vullis speel. Swartz vertel moedeloos hoe sy ’n week se onbetaalde verlof geneem het omdat werkers haar plafonne en lekkasies sou kom regmaak. Maar hulle het toe nooit opgedaag nie. Rigarth Hartzenberg het aan Son gewys hoe die plafon bokant sy sieklike stiefpa, Michael Jacobs, enige oomblik op hom kan neerstort. Hy kla: “Hulle bly net sê hulle gaan kom, maar niks gebeur nie. Ons was vandag (Donderdag) weer by die council en worry oor die water wat verlore gaan.