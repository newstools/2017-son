HY HET glo geweier om lid van ’n bende te wees, toe haal hulle hom af. Só sê Jasmine Beukes (54) van Delft oor die moord verlede maand op haar seun, Keenin Beukes (21). Volgens die ma is die hartseer gedeelte dat haar seun volgens haar gemoor is deur iemand wat hulle goed ken. Sy sê: “Shakiel Adolf (20) het by ons as familie saam met sy ma gewoon en was soos ’n huiskind hier.” Toe word haar klong op 17 November vermoor en alles in hul huis verander toe.  Adolf het net soos mis voor die son verdwyn. Volgens Beukes het haar seun haar al vertel dat Adolf ’n lid van die 28-bende is. Hy is gevra om die gang te join, maar hy het elke keer geweier. Op die dag van Keenin se moord het hy glo nog beach toe gegaan. Daar het later ’n stryery tussen die twee boys uitgebreek. Sy verduidelik: “Hulle het voor die hek gestry, toe word hy na die 28’s se area gelok. “En toe word hy doodgelem.” Beukes sê haar seun was iemand waarop almal kon depend en het nooit moeilikheid met die law gehad nie.  “Hy was ’n stil en lieflike klong. Die week wat hy vermoor is, het hy nog sy CV’s gaan ingooi.  “Hy was baie lief vir sokker en was slim genoeg om weg van bendegoed te bly.” Volgens Beukes wil sy net hê dat haar seun se moordenaar gevang word. Die ma beweer: “Hy het my seun doodgemaak omdat hy homself vir die agge moet bewys het. “Hy het my lewe nou lelik verander. Elke aand kom ek huis toe en verwag nog om my seun te sien. “Hy moet boet vir wat hy gedoen het!” Kapt. FC van Wyk, ’n polisiewoordvoerder, bevestig die geval en sê die verdagte is steeds op vrye voet.