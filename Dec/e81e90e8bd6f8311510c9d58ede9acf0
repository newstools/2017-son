’N COP se broer het Krismis in die selle deurgebring nadat hy ’n polisievên se sleutels gevat, die voertuig sonder toestemming bestuur en boonop by ’n ongeluk betrokke was. Hy is kort daarna in hegtenis geneem. Kapt. Sandra Janse van Rensburg, polisiewoordvoerder, sê die Bethelsdorp-polisie het op Oukersdag omstreeks 16:00 ’n klag ontvang oor ’n polisievoertuig wat by ’n crash betrokke was. “By die polisie se aankoms in Mjibastraat in Greenfields het hulle vasgestel die voertuig is een van die Bethelsdorp-polisie se speurafdeling. “Die lid aan wie dit toegeken is, het vroeër die nodige dokumente voltooi om sy pligte daarmee uit te voer. “Hy het tuis gekom, die voertuig geparkeer en dit blyk dat hy toe aan die slaap geraak het.” Janse van Rensburg voeg by die polisielid se broer het na bewering die voertuig toe sonder sy toestemming en wete geneem, en hy was toe daarmee by ’n ongeluk betrokke. “Hy (die broer) is in hegtenis geneem op klagte van motordiefstal en roekelose en nalatige bestuur.”