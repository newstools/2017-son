DIE Grens-Bulldogs het 11 spelers van die Superliga-klubkompetisie uitgenooi om lede te wees van hul voorseisoense oefengroep vir die ­komende seisoen.  Die manne van die Grens het geen tyd gemors nie en wil graag verbeter op vanjaar se swak vertonings, veral nadat 2016 vir die unie so ’n suksesvolle jaar was. Die Bulldogs se senior afrigtingspersoneel het reeds die oefengroep deur die toetse vir krag en fiksheidsvaardighede geneem. Grens het in ’n verklaring gesê die genooide spelers is in die 2017-rugbyseisoen geïdentifiseer. Hulle het almal vir hul onderskeie spanne uitgeblink. Die span het ook reeds deur die mediese toetsfase gegaan en is nou besig met ’n intense program in die gimnasium. Die nuwe spelers is Qhama Hina, Siyamthanda November, Lonwabo Ntleki (Old Selbornian Club), Maliviwe Simanga, Mkhuseli Slara, Ntando Mfengu, Mihlali Ngcukana (WSU All Blacks), Somila Mantyoyi (Swallows RC), Somila Jho, Sibongile Novuka (UFH Blues) en Azola Mati (Winterose RC).  Al die spelers kry nou die geleentheid om die Bulldogs-bestuur te beïndruk voor volgende jaar se SuperSport-rugbyuitdaging. “Ons is opgewonde om meer jong talent uit die provinsie te kweek. Ons hoop dat dié spelers in die spore van spelers soos Lukhanyo Am, Makazole Mapimpi en Oliver Zono kan volg.  “Dié spelers het ’n uitstekende 2017-seisoen gehad en toon wat dié unie en provinsie kan oplewer,” sê Grens se woordvoerder, Akhona Mgijima.  “Grens het ’n oorvloed talentvolle rugbyspelers en ons sal aanhou om hulle die platform te gee om hul vermoëns te vertoon. “Ons is entoesiasties oor die 2018-seisoen, aangesien ons glo dat ons baie spanne met ons jong en talentvolle aanwinste sal verras.” Die Grens-Bulldogs se groep vir die 2018-seisoen is:  VOORSPELERS:  Ludwe Booi, Billy Dutton, Qhama Hina, Janse van Rensburg, Athenkosi Khetani, Blake Kyd, Lwando Mabenge, Athenkosi Manentsa, Azola Mati, Mihlali Mpafi, Siyamthanda Ngade, Nkosikhona Mafuma, Ayabonga Nomboyo, Lukhanyo Nomzanga, Siyamthanda November, Maliviwe Simanga, Henri Storm, Sokuphumla Xakalashe.  AGTERSPELERS:  Lunga Dumezweni, Lelethu Gcilitshana, Somila Jho, Bangihlombe Kobese, Somila Mantyoyi, Ntando Mfengu, Sonwabiso Mqalo, Siya­sanga Ncanywa, Mihlali Ngcukana, Siphosenkosi Nofemele, Sibongile Novuka, Lonwabo Ntleki, Sinovuyo Nyoka, Xolela Payi, Mkhuseli Slara, Siphosethu Tom.