’N MEISIE (7) se hele vakansie en Krismis is ge-spoil. Klein Tatum-Lee September van Bellville-Suid moet nou in haar vakansie in die bed bly nadat haar been gebreek is toe ’n skool se staalhek op haar geval het. Tatum-Lee en haar vriende het Sondagmiddag buite die Hoërskool Kasselsvlei gespeel toe een van hulle aan die hek vashou en besef die hek is los. Haar vriende het toe weg gespring, maar die hek het omgeval en Tatum-Lee kon nie betyds uit die swaar hek se pad kom nie. Haar slippers het in die sand vasgesteek toe sy uit die pad van die vallende hek probeer kom. Haar ma, Patricia, sê: “Tatum het op haar gesig geval toe die hek haar van agter af tref.  “Die spikes bo-op die hek het haar rug geskraap.”  Patricia sê die kinders speel maar altyd daar omdat dit nie ver van die huis af is nie en daar is altyd mense wat ’n ogie oor hulle kan hou. “Daar is ’n parkie hier naby, maar ons is nie altyd beskikbaar om die kinders daarheen te neem nie.” Die ma voeg by: “Omdat ons almal mekaar hier ken en ons na mekaar se kinders kyk, laat ons hulle toe om in die pad of voor by die skool te speel.”  September glo iemand het aan die hek gepeuter en dit probeer wegdra. Hulle moes toe besef dis te swaar en het dit net so gelos. “Ons weet nie eintlik wat gebeur het nie, maar ek dink iemand het met die hek gepeuter en die kinders het nie geweet die hek is los nie.  “Nou sit my kind met ’n stukkende been.”  Paddy Attwell, woordvoerder vir die provinsiale departement van onderwys, sê die hoof van die Hoërskool Kasselsvlei het bevestig ’n gemeenskapslid het hom Sondagaand oor hierdie voorval in kennis gestel. “Die hoof het die hek geïnspekteer en gevind dat iemand die slot gesny en die hek opgetel het uit die spoor waarop dit gly. “Die hek is sedertdien weer op die spoor gesit en is weer in ’n werkende toestand,” sê hy. Attwell verduidelik ’n kerk maak gebruik van die perseel op Sondae.  Hy sê die persoon wat verantwoordelik is vir die gebruik van die perseel vir hierdie doel, het gesê alles was in orde toe hulle Sondag daar weg is. Patricia sê die voorval het laatmiddag gebeur en dat die hek seker van die spoor af gehaal is net toe die mense wat die perseel vir kerkdienste gebruik, vertrek het. “Ek blameer nie die skool nie, maar sal van nou af die kinders parkie toe neem of hulle maar net in die pad laat speel,” sê sy. 