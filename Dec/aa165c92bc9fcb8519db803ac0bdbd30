“DAAR is nie woorde om te beskryf hoe ek voel om na Mekka te reis nie, want dit is mos elke Moslem se droom.” Só praat ’n baie opgewonde Abdula Aziz Hendricks van Heideveld nadat hy ’n reispakket na dié Islamitiese heilige plek gewen het. Die kompetisie was deel van die 10de bestaansjaarviering van die motor­handelaar MYAA Auto in Goodwood. Die eienaar, Ashraf Abdurahman, vertel aan Son hy is net so opgewonde vir Hendricks as oor die besigheid wat oor die jare so goed gegroei het. “Dit is ’n groot mylpaal wat net moontlik gemaak is deur ons getroue klante. “Elke keer kom ons klante terug na ons vir die puik diens wat ons lewer en daarom wil ons baie dankie aan hulle sê. “En ons personeel is net so belangrik vir ons, van die tea lady tot die verkoopsmense en bestuurders, want saam maak ons ’n topspan,” vertel Abdurahman trots. Russell Connolly, een van die topverkoopsagente, sê by MYAA Auto glo hulle aan eerlikheid teenoor hul klante en in uitstekende dienslewering. Nazmia Majal, wat nou al twee jaar daar werk, sê die werk voel vir hom soos sy tweede huis. Hy vertel hy is baie gelukkig, veral wanneer hy die sleutels aan ’n gelukkige ­klant oorhandig en hulle met ’n breë glimlag daar wegry. Die besigheid borg ook ’n rugby- en sokkerspan en reik gereeld uit na behoeftiges waar hulle kos uitdeel in die gemeenskap.