LADISMITH. – Wanneer die skole vandag sluit, sal drie steunpilare hier met gesamentlik 113 jaar ervaring met pensioen uit tree. Towerkop Primêr groet Pieter Herandien, hoof (42 jaar diens), Gwendoline Ambros-Francis, departementshoof (34 jaar), en Rina Daniels, sekretaresse (37 jaar). Herandien het onlangs sy langdiens-erkenning vir meer as vier dekades van min. Debbie Schäfer en Brian Schreuder (SG) ontvang. Hy was een van agt opvoeders in die Eden-onderwysdistrik wat dié eer te beurt geval het.  Hy word onthou vir sy ferm en tog menslike bestuurstyl. Hy’s ook by die National Teachers Awards vir sy skoolbestuur vereer. Herandien sê: “Nou gaan ek eers rus en dalk later my onderwys-ervaring boekstaaf.” Die WKOD het Ambros-Francis ook onlangs vir puik diens erken. Die hoogtepunt van haar loopbaan was toe sy in die jaar toe sy na gr. 3 geskuif het, ’n WKOD- finansiële toekenning vir haar skool gewen het in die jaarliks sistemiese toetse in wiskunde en tale. Daniels was die spil waarom alles gedraai het. Sy is bekend as een van die distrik se beste administrateurs. Die skool het ook afskeid geneem van Mary-Ann Heinse (sekretaresse) en Charlene van der Vyfer, wat na Dank­oord Primêr skuif.