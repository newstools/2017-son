’N VROUE-SWENDELAAR op Facebook is Vrydag in die Bellville-landdroshof vir 12 jaar tronk toe gestuur. Die weerlose vroue wat hy ingedoen het, het dit baie ge-like. Michael McDonald Jantjies (51) van Eersterivier het hom as ’n cop aan weerlose vroue voorgedoen en hulle dan met derduisende rand ingeloop. Hy het vroue bedrieg deur hom as ’n gewese polisie­kolonel voor te doen wat net op die uitbetaling van sy pensioen wag. Hy het fake briewe aan die vroue gewys wat dit kamma bevestig. McDonald is skuldig bevind aan verkragting, diefstal, huisbraak, intimidasie, vervalsing en bedrog. Hy is in die Goodwood-gevangenis aangehou, maar is ná vonnisoplegging na die Pollsmoor-gevangenis verskuif. Hy is op 13 Januarie by sy huis in Eersterivier gearresteer. McDonald is op vier aanklagte van vervalsing en tien van bedrog van R452 500 tot 12 jaar gevonnis, waarvan ses jaar opgeskort is. Vir nege aanklagte van vervalsing omdat hy hom as ’n cop voorgedoen het, het hy twee jaar gekry. Op sewe bedrogaanklagte ter waarde van R185 000 is hy tot vier jaar gevonnis. Hy het skuldig gepleit op al die aanklagte en het ’n pleit­ooreenkoms met die staat aangegaan. Hy het verskeie vroue van regoor die Wes-Kaap met sy skelmstreke ingeloop. Sy modus operandi was na bewering om vroue op Facebook te bevriend en hulle dan uit hul geld te kul. Die aanklagte is by verskillende polisiestasies gemaak, waaronder Lentegeur, Lansdowne, St. Helenabaai, ­George, Somerset-Wes en Kleinvlei. Adv. Jannie Knipe van Bellville se gespesialiseerde misdaadeenheid het gesê: “Hoewel die aanklagte buite ons mandaat val, het ons ’n versoek aan die polisie gerig dat al die sake in belang van geregtigheid gesentraliseer word.” Volgens ’n onderwyseres wat met R50 000 ingeloop is, is sy bly geregtigheid het geskied. Die onderwyseres het gesê: “Ek kan nou aanbeweeg met my lewe. Dit is ’n oorwinning vir ons wat al die vernedering en trane moes deurmaak. “Die verkragtingsake teen hom gaan nog aan.”