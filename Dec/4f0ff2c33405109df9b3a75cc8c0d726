DIE “City wat eenvoudig nie ’n dêm omgee nie”. Só verwys inwoners regoor die Kaap na die Stad Kaapstad oor die goedkeuring van selfoontorings in hul gemeenskappe. Son op Sondag berig nou al die laaste ruk oor hierdie onooglike torings wat soos paddastoele in die gemeenskappe opskiet. Die Stad het voorheen aangevoer dié torings is bedoel om daardie betrokke gemeenskappe se selfoonseine te verbeter. Maar inwoners met wie Son op Sondag gepraat het, sê hulle het nog nooit selfoonsein-probleme ondervind nie. En hierdie inwoners vertel almal dieselfde storie: Hulle het net een oggend wakker geskrik en hulle boeglam geskrik toe hulle die selfoontorings ’n hanetreetjie van hul eiendom af gewaar. Een so ’n vrou is Amanda Collins van Montrose Park in Mitchells Plain. Sy sien binnekort ’n sielkundige oor sy ’n breakdown gehad het weens haar lang stryd om die toring oorkant haar huis verskuif te kry. Dié is in 2015 oorkant haar op die perseel van die Montrose Bible Church opgerig. Amanda het destyds self twee weke lank uit die werk gebly om die Stad te oortuig om die oprigting van die toring af te keur omdat sy bekommerd was oor die uitwerking daarvan op haar outistiese dogter, Skyla (nou 13). “Daar was 30 handtekeninge wat op ’n sluwe wyse bekom is wat gesê het hulle is happy met die oprigting van die toring. “Ek het ’n petisie by die Stad ingehandig met die handtekeninge van 229 mense, maar steeds is daar met die oprigting voortgegaan. “Daar is aan mense belowe die toring sou gratis WiFi en telefoon­lyne beteken. Nou nog kom staan mense met hul fone hier in die hoop dat hulle gratis internet sal kan gebruik.” Volgens Amanda het hul ordeal ’n negatiewe impak op haar gesondheid gehad. “Ek bly al 27 jaar hier en is nou depressed en is aangeraai om ’n sielkundige te gaan sien.  “Ek is bekommerd oor die impak van die radiogolwe op my kind. “Aan die begin het ons ’n veluitslag gekry. Weens die geluid wat die toring snags maak, ly ons aan slapeloosheid. Ek staan soggens 02:00 maar op en maak sommer huis skoon – net om moeg te raak en aan die slaap te raak.” In Cabralstraat in Forest Glade, Eersterivier, is inwoners steeds ongelukkig met die aanbring van ’n selfoontoring in hul straat. Dié toring is geleë op die terrein van die Perm Gardens Baptistekerk.  Dr. Gavin Davis, ’n inwoner, vertel gewapende sekuriteitspersoneel is nou glad al aangestel om hulle weg van die toring te hou. “Hier word nou gemaak asof ons misdadigers is. Die kabels van die selfoontoring is al klaar deur diewe gesteel. En wat hierdie mense nou maak, is om misdaad na ons eens stil straat te bring. “Maar ons gaan nie ophou veg nie. Ons gaan ons tot die openbare beskermer en grondwethof wend.”  By Son op Sondag se besoek aan Cabralstraat het die diewe juis die vorige aand toegeslaan en die selfoontoring se kabels gesteel. Gayroma Wehr van die Strand is net so boos nadat ’n selfoontoring ’n week gelede in die South End-woonbuurt opgerig is. “Daar is twee selfoontorings wat albei dié jaar opgerig is. Dis ’n paar treë van die Laerskool Dr. GJ Joubert. Notifications oor die voorgestelde torings is in 2015 uitgestuur.  “Hulle was so slim, hulle het dit in Desember uitgestuur wanneer almal nie met pos worry nie. Ek is boos!” kla Wehr.  Volgens Denise Rowland van die organisasie Chillout word daar eenvoudig niks gedink van gemeenskappe op die Kaapse Vlakte nie. “Dié is ’n City wat eenvoudig nie ’n damn omgee nie. Dis veral ekonomies agtergeblewe gemeenskappe wat geteiken word vir die oprigting van hierdie selfoontorings.”  Die Stad Kaapstad se mayco-lid vir vervoer en stedelike ontwikkeling, Brett Herron, sê die beoogde oprigting van die selfoontoring in Mitchells Plain is geadverteer en kennisgewings is na 30 omliggende huiseienaars en geregistreerde gemeenskapsorganisasies op die Stad se databasis gestuur. Herron sê niemand het kapsie gemaak nie. Die oprigting daarvan is op 29 September 2015 goedgekeur. Hy sê Collins was een van diegene wat ’n kennisgewing ontvang het. Hy sê die Stad het die afgelope vier jaar die oprigting van vyf sel­torings in die Khayelitsha, Mitchells Plain en Blue Downs-area afgekeur. Hy sê ál wanneer die Stad geld kry, is as só ’n toring op grond opgerig word wat aan die Stad behoort.