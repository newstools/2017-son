DIE Australiese krieketkaptein, Steve Smith, het sy boulers uitgesonder nadat die Baggy Greens die ­Ashes-reeks gewen het. Die Aussies het gister die derde toets in dié reeks maklik gewen deur Engeland op die vyfde dag te oorrompel. Australië het die toets op die WACA met ’n beurt en 41 lopies gewen. Die tuisspan het dus die ­Ashes gewen met twee toetse nog oor. “Dit is ’n ongelooflike gevoel om die kaptein van ’n suksesvolle Ashes-span te wees,” het Smith gesê. Smith se span het gisteroggend die Engelse vir net 218 lopies in hul tweede beurt uitgeboul. “Daar het só baie voorbereiding in dié Ashes-reeks ingegaan. Ons was uitstekend in die manier hoe ons voorberei het,” het die kaptein bygevoeg. “Ek is tans baie opgewonde. Daar is soveel verskillende emosies wat nou na vore tree.” Josh Hazlewood het in die tweede beurt vyf paaltjies platgetrek, terwyl Pat Cummins met uitstekende boulwerk die stertkant-kolwers uitgehaal het. Die Australiese boulers was net briljant in dié reeks. “Die boulers het in die hele reeks hul kant gebring. “Josh Hazlewood was vandag uitstekend en het sy vyf paaltjies verdien,” het Smith gesê. Die Engelse kaptein, Joe Root, was platgeslaan. Soos sy voorganger, Alastair Cook, het hy ook in drie wedstryde die Ashes aan die Aussies afgestaan. “Dit is moeilik om te aanvaar,” het hy gesê. “Hulle het ons in ál drie wedstryde outplay. Ons sal eenvoudig net beter moet vaar,” het hy gesê. “Ons speel nou net vir eer, maar moet in Melbourne sukses behaal,” het hy gesê. – Reuters