HULLE moes ’n aand in Pretoria se Sunnyside-polisiestasie deurbring omdat hulle by die Uniegebou uitgekamp het. Die Khoisan-stappers van die Baai is glad nie beïndruk met die nuutste verwikkeling in hul veldtog nie. Nie net is hulle in die sop by die ministerie van samewerkende regering en tradisionele sake oor dié aksie nie, maar ook by die Nasionale Khoisan-raad (NKR). Dít volg omdat hulle glo nie die regte paadjie gevolg het of ’n mandaat het om by die Uniegebou te gaan kampeer nie. Maandag omstreeks 23:15 het die polisie by hulle aangekom en die vier stappers na verneem word in ’n vangwa gelaai en met beddegoed en ál polisiestasie toe geneem.  Die polisie het hulle slaapplek in die selle of op die harde banke in die stasie aangebied. Hulle het toe maar die laaste opsie gekies. Gisteroggend het die polisie hulle weer by die Unie­gebou gaan aflaai. Die Khoisan is vasberade om ’n reaksie van die regering te kry. Christian Martin, ’n Khoisan-aktivis, het vroeër ook spesiaal na Pretoria gevlieg om die stappers by te staan. “Dit is met hartseer en teleurstelling dat ons die terugvoer van Legadima Leso moet lees. Ons voel mislei.  “Hulle het nou weer vir ons gesê hulle sal met die president kontak maak, maar toe gee hulle nou daai antwoord dat ons nie die regte prosedures gevolg het nie,” sê Martin. Hy meen dié terugvoer laat hul Khoimense soos skobbejakke klink. “Ons wil nou niks meer met die departement van samewerkende regering en tradi­sionele sake (Cogta) te doen hê nie. Ons wil nou self met die presidency praat. “Ons het nou ál die regte stappe gevolg en ’n brief ingehandig oor hoekom ons die president wil sien. “Die topman van die president het ons laat weet dit kan tot ’n week neem om terugvoer te kry, maar toe sê ons dat ons nie omgee om nóg ’n week daar te bly nie,” sê Martin. Die Khoisan-stappers het meer as ’n maand gelede van die Baai af na Pretoria gestap om ’n memorandum aan die regering te oorhandig.  Daarin eis hulle dat hul taal as Suid-Afrika se 12de amptelike taal erken word en dat hulle eerstenasiestatus verkry. Hulle eis ook dat die benaming “kleurling” ingevolge wetgewing geskrap en na “African” verander word. Hulle eis ook die skrapping van die 1913-afsnydatum vir grondeise omdat die KhoiSan voor tóé grond besit het.