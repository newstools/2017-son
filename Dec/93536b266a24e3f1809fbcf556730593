TERWYL Suid-Afrikaanse rugby hom gereed maak vir die Rassie Erasmus-era volgende jaar, word daar bespiegel hoe die res van die Springbok-bestuurspan sal lyk. Erasmus is die nuwe direkteur van rugby en het sy regterhand en verdedigingsghoeroe, Jacques Nienaber, terug aan boord. Hoe die res van die bestuurspan egter sal lyk, is ’n ope vraag. Gister se toets teen Wallis in Cardiff was waarskynlik Allister Coetzee se laaste as Bok-breier. Laas week het Sport24 berig daar is sterk steun vir Deon Davids om by Toetie oor te neem. Davids is tans die afrigter van die Southern Kings en een van die mees onderskatte breiers in die land. Wie ook al as die nuwe afrigter aangestel word, sal aan Erasmus moet rapporteer. Erasmus sal dus in beheer wees en sal self kan besluit wie hy saam met hom in die bestuurspan wil hê. Nou het nóg ’n naam opgeduik – dié van die voormalige Springbok-afrigter Peter de Villiers. In ’n berig gister in ’n plaaslike Engelse koerant is die terugkeer van De Villiers ook nou ’n baie sterk moontlikheid. De Villiers, wat natuurlik ook as Snorre bekend staan, het nog nie weer ’n pos in rugby gehad sedert hy die Bokke by 2011 se Wêreldbeker-rugbytoernooi afgerig het nie. Mzwandile Stick se naam het ook intussen opgeduik. Dié voormalige Blitsbok was die Springbokke se agterlyn-afrigter toe Coetzee aangestel is, maar hy is gou uit sy pos verwyder. Die volgende paar dae gaan heel waarskynlik be­palend wees vir die toekoms van Springbok-rugby. – Sport24