“ONS bly in vrees hier in die oop veld elke dag en nag.” Só vertel 7de Laan se inwoners van hul status as dakloses. Rose Baartman sê sy woon al 18 jaar in die plakkerskamp en dit is geen grap as ’n mens reeds onder drie brande deurgeloop het nie. Sy hoop dit was nou die laaste een. “Ons het nêrens om heen te gaan nie. Dié plek is al wat ons ken, maar ons vrees vir ons en onse kinders se veiligheid,” sê sy. Baartman kla ook dat mense al jare vir formele huise wag om net veiliger te kan voel, maar niks gebeur nie.  Enos May en sy familie van 15 lede het ook al hul besittings verloor. Hulle het die afgelope drie nagte óf sommer in die veld óf in die kerk geslaap. May sê hulle kan nie anders nie as om maar weer met sinkplate huis te bou nie. “Ons is dankbaar vir wat ons kry en vir die mense wat my en my familie help, asook almal wat hul huise verloor het,” sê hy. Maar hy voel dat hulle gehelp moet word om die strukture bymekaar te sit omdat hy bang is vir nog ’n brand. “As ons weer bou, moet ons net seker maak ons bou nie te opmekaar nie. Die brand het rêrig baie gou versprei omdat die huise so na aan mekaar was,” meen hy.