’N TAXI-drywer het twee minderjarige kinders ­gered wat vandeesweek op die N2 rondgedwaal het. Mbulelo Mngqenge, die bekommerde taxi-drywer, het die twee kinders (4 en 14 jaar oud) Maandag langs die pad sien loop. Mngqenge het die gevaar besef waarin die twee kinders hulle kon bevind en hulle dadelik na die Mowbray-polisiekantoor geneem. Die polisie het verder gegaan en ook die hulp van maatskaplike dienste ingeroep. Húlle het die Nyanga-polisiekantoor gekontak, wat die twee kinders se familie in kennis gestel het. Die 4-jarige seun is met sy gesin herenig en die 14-jarige dogter is vir observasie na die Groote Schuur-hospitaal geneem. Die polisie sê die ­veiligheid van kinders, veral oor die feestyd, is ’n belangrike saak. Hulle het Mngqenge vir sy behulpsaamheid bedank.