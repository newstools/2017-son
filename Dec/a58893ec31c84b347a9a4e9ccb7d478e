DIE waterkrisis in die Nelson Mandelabaai-metro is aan die verdiep met damvlakke wat bly daal. Die jongste statistieke toon dat die Metro se vyf hoofdamme – Kouga, Churchill, Impofu, Groendal en Loerie – gister gesamentlik net 29,07% vol was. Drie weke gelede was die gesamentlike gemiddelde damvlakke 29,95%. Die Loeriedam is tans ’n indrukwekkende 93% vol, maar dis ’n klein dam en hy verskaf bitter min water aan die Metro. Die lae damvlakke van Kouga (12,48%), Churchill (20,82%), Impofu (48,30%) en Groendal (54,21%) is wel ’n groot probleem. Erger In ’n vorige verklaring het die Metro gesê die damvlak het in 2011 ’n minimum van 30,11% bereik voordat ’n vloed ’n einde aan die droogte gemaak het. Die situasie was egter baie erger in 1990, toe die vlak 15,5% bereik het. Annette Lovemore, oud-burgemeesterskomiteelid vir infrastruktuur, ingenieurswese en energie, het verlede week gesê grootskaalse reën word in Oktober 2018 in die Metro verwag. Die water in die Metro sal volgens haar, teen die huidige verbruik, teen Augustus 2018 opdroog. In die oorblywende twee maande voor die voorspelde reën sal die Metro al sy water uit die Nooitgedagt-skema moet onttrek.