AUSTRALIË sweet tans oor die fiksheid van sy snelbouler Mitchell Starc vóór die vierde toets in die reeks om die Ashes wat op 26 Desember begin. Starc is tans die voorste bouler in dié reeks en het ook tot dusver die meeste paaltjies (19) platgetrek. ’n Skandering het aangedui die 27-jarige Starc het ’n gekneusde hak.  Starc se fiksheid sal egter weer vóór die Boxing Day-toets in Melbourne heroorweeg word. Steve Smith, kaptein, en sy spelers is tans goed op dreef en het reeds die Ashes behou deur die eerste drie toetse te wen. Daar bly net twee toetse van die reeks oor. Australië se afrigter, Darren Lehmann, het intussen Tasmanië se bouler Jackson Bird aangewys as Starc se plaasvervanger – dis nou te sê as die ervare Starc nié betyds herstel nie. Die 31-jarige Bird is ook geen vreemdeling tot die Aussie-span nie. Hy het reeds 8 toetse gespeel en 34 paaltjies geneem teen ’n gemiddelde van 27.47. Australië sal ook verwagtinge koester om Engeland nou met 5-0 te whitewash. Engeland staar self ook uitdagings in die gesig met sy snelbouler Craig Overton wat ook sukkel met ’n besering. Overton het sy rib beseer in die tweede toets in Perth toe Pat Simmons hom raak geboul het met ’n opslaanbal. “Ek is optimisties ek sal dit kan afskud,” het Overton gesê. – Reuters