  BESTE leser Die skoolvakansie het begin en ons is nou amptelike in die feestyd. Wat ek sien, is egter dikwels geensins feestelik nie. Hulle noem nie verniet dié tyd van die jaar die silly season nie. Die lewe raak vir iedereen meer gejaagd. Baie kliënte kom dié tyd van die jaar na my toe met buitensporige versoeke. Dié een wil voor Kersfees ’n baba hê en nóg een ’n nuwe boy­friend.  ’n Ander een vra ’n nuwe huis of werk. En dit alles voor Kersfees! Mense jaag op die paaie en vertrap mekaar in die winkels vir winskopies. Dan kom die kinders ook met vakansie huis toe en almal beland onder mekaar se voete. Die sleutelwoorde wat ek vir dié maand kies, is “fokus” en “kalmte” – anders gaan die feestyd in chaos ontaard. Onthou, Kersfees is die viering van ’n geestelike persoon se geboorte. Vat dinge rustig.  Moenie omgewoel raak in die gejaagdheid van ander nie. So sal jy fokus verloor. Elke oggend as jy opstaan, kan jy op die stoep gaan staan (of enige plek met vars lug) en sewe keer baie diep asemhaal. Terwyl jy dit doen, konsentreer en visualiseer die wit lig wat uit die lug en aan die bokant van jou kop by jou liggaam instroom totdat dit jou hele lyf vul. Asem dan uit terwyl jy visualiseer hoe jy grys rook uitblaas. Sê dan vir jouself ’n gebed op waarin jy sê dat jy deur dié groot lig beskerm wil word sodat niks negatiefs dit kan binnedring nie. Dit sal jou die res van die dag kalm en gefokus hou.  Doen dit ook voordat jy op enige reis in jou motor gaan. Om die balans en geluk deur dié tyd in die huis te hou, kan jy die appel-en-lemoen-ding doen. Die appel stel die vroulike energie voor (jin) en die lemoen die manlike (jang). Steek albei vol heel naeltjies en sit dit in ’n bak op die plek waar die meeste mense saamkom. Die vrugte stel balans voor en die naeltjies bring kalmte.  Jy kan ook jou eie lugverfrisser uit een deel vanilla-essens, een deel wodka en ’n deel water maak.  Sit dit in ’n spuitbottel vir kalmte.