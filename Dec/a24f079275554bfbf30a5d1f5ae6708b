SWAK kolfwerk in die eerste beurt het die Grens-krieketspan dié naweek in Kimberley duur te staan gekom. Grens kon nooit herstel ná sy skamele 115 lopies in die eerste beurt van sy provinsiale meerdaagse wedstryd teen die Noord-Kapenaars nie. Hy het Saterdag met ’n beurt verloor. Die tuisspan het sy beurt op 434/8 gesluit verklaar. Grens is in die tweede beurt vir 285 uitgehaal. Grens het die loot gewen en besluit om eerste te gaan kolf. Maar Bradley Williams se 29 lopies was die hoogste bydrae tot die Oos-Kapenaars se rampspoedige eerste beurt. Werner Coetzee het sy span se goeie boulwerk met ’n ware kapteinsbeurt opgevolg. Coetzee het 170 onoorwonne lopies tot die Noord-Kaap se groottotaal bygedra. Afweer In ’n lang, moeisame skof op die veld het Grens agt boulers ingespan. Sithembile Langa het ­darem uitgeblink met 5/105. Grens het in die tweede beurt beter gevaar, maar hy kon nogtans nie ’n beurt­nederlaag afweer nie. ’n Voormalige Oos-Kapenaar, Warren Bell, was die doring in Grens se vlees. Bell het met ’n uitstekende 6/60 geëindig. Onder die Grens-kolwers se bydraes was Avumile Mnci se 55 die hoogste. Hy pak Boland van Donderdag af op sy tuisveld, Buffalopark in Oos-Londen.