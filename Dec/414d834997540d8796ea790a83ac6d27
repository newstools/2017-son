VIR 22 jaar het sy en haar kinders geswerf van hok tot hok. En ná 18 jaar op ’n behuisingswaglys het Marilyn Hendricks (née January) die “beste nuus ooit” gekry toe sy op haar troudag ’n brief ontvang dat sy ’n Hop-huis gaan kry. Maar twee dae later is sy weer ingelig dié huis is haar nie meer beskore nie omdat haar man se salaris hulle nie vir ’n Hop-huis laat kwalifiseer nie. Marilyn (47) se stem bewe wanneer sy praat van haar kortstondige vreugde. ’n Nattigheid maak hom in die hoeke van haar oë tuis as sy voor haar hokkie in Klein-Nederburg in die Paarl vertel dat haar kinders nog nooit die vreugde van ’n huisie van hul eie ervaar het nie. “Ek was desperaat toe ek die papierwerk gaan teken het en het gesê ek is nog ongetroud. “Ek mean maar ... 18 jaar is ’n lang tyd om te wag vir ’n huis – vanaf 1999, om presies te wees. “Ek was nog in die wolke oor die goeie nuus, toe bel die Drakenstein-munisipaliteit se behuisingsafdeling weer – om te sê ek kwalifiseer nou nie meer nie, want my man verdien meer as R3 500 ’n maand.” Marilyn sê dié nuus het haar wind uitgeskop. “Hoe kan daar verwag word jou salaris sal ná jare op ’n waglys nog onder die kriteria se bedrag van R3 500 bly? “Die reeds 22 jaar wat ek in ’n hok bly, was hel. Ek het nie water of toiletgeriewe nie, en moet gebruik maak van ’n emmer.” Marilyn moes ’n pyp oor haar bure se hokkie konnekteer vir water. “Ek sidder om te dink wat gaan gebeur as daai pyp moet breek. Dan is daai mense se plek sopnat. “Maar wat anders kan ek doen? Dit is só onregverdig, want daar is baie mense wat werk vir die einste munisipaliteit en huise gekry het. Hulle verdien beslis mos meer as R3 500. So, hoekom word ék gestraf?” Volgens haar het die burgemeester van die Drakenstein-munisipaliteit aan haar belowe hy sal toesien dat sy ’n huis kry. “Hy het hierdie belofte aan my en vyf ander beneficiaries gemaak. Nou tel hy nie meer sy phone op of beantwoord my boodskappe nie,” sê ’n diep teleurgestelde Marilyn. Son op Sondag wou by mayor Conrad Poole hieroor hoor. Hy’t egter nie sy foon beantwoord nie. Lauren Waring, die munisipaliteit se uitvoerende direkteur van beplanning en ontwikkeling, sê die kriteria vir kwalifisering vir ’n ten volle gesubsidieerde staatshuis bepaal dat die totale maandelikse inkomste van ’n aansoeker minder as R3 500 moet wees. “Dit maak nie saak hoe lank daardie persoon al op die lys is nie. Dis nie die Drakenstein-munisipaliteit wat só sê nie, maar dis ’n nasionale beleid.” Waring voeg by daar is ander opsies vir Hendricks wat sy met die departement van menslike nedersettings moet bespreek.