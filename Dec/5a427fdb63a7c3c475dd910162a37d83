OUDTSHOORN. – Kaywin Pieterse (24) is Saterdag glo deur ’n cop in sy huis in Bongolethu doodgeskiet. Melissa Oliphant, sy antie, vertel: “Die cops is ontbied toe Kaywin ’n bietjie woelig was. Toe hulle uiteindelik opdaag, was hy reeds rustig in sy kamer.” Jodene Pieterse, sy suster, voeg by: “Toe die polisie verbyloop, het hulle reeds hul vuurwapens ge-cock.  “Ek het nie gehoor of hulle met hom praat nie. Die huis was pikdonker, toe loop hulle in met hul torches.”  Oliphant sê: “Ek het na die voordeur geloop van buite af. Toe hoor ek ’n skoot afgaan.  “Die polisie wou nie hê ons moet ingaan nie. Versterkings is ingeroep en ek het na familie gehardloop.”  Volgens die familie het hulle eers later gehoor Kay­win is doodgeskiet.  Geslaap Die cops het glo net voordat die lyk weggevat is vir die ma, Denise Pieterse, gesê sy moet kom kyk. Volgens Fernando Pieterse, Kaywin se oom, het Kay­win met sy voete deur toe gelê en was sy kop langs die bed waar hy geslaap het.  “Daar was geen teken dat hy hulle bestorm het nie.” Kapt. Malcolm Pojie, ’n polisiewoordvoerder, sê: “ ’n Moordklag is geopen.  “ ’n Voorlopige ondersoek toon dat ’n lid van die K9-eenheid gereageer het op ’n klag van ernstige aanranding toe die persoon die lid met ’n mes aangeval het.  “Die lid het die aanvaller verskeie kere gewaarsku, maar hy het voortgegaan met die aanval. Die lid het hom toe in die bors geskiet. 