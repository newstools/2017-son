JP DUMINY, kaptein van die Cape Cobras, speel tans uitstekend. Sy spelpeil het die kanse van sy span om die halfeindstryd van die Ram Slam T20 Challenge te haal, aansienlik versterk. Duminy, wat vroeër vanjaar sy kriekettoetsloopbaan vaarwel geroep het, lei die Kapenaars van voor.  Hy het ook vanjaar verras deur nie vir die Delhi Daredevils in die Indiese Premierliga te speel nie.  Dit blyk ’n goeie uitwerking op die klassieke kolwer se huidige spelpeil te hê. Vrydag het Duminy sy lopietotaal in die reeks tot 308 laat styg met ’n blitsige 85 van net 44 balle.  Sy bydrae teen die Dolphins het die Cobras gehelp om 172/4 te bereik.  Die stryd is egter ná net 2.1 beurte weens reën afgelas. Die Dolphins het toe reeds op 8/1 gesukkel. Die Wes-Kaapse span se volgende stryd is Woensdagaand in Kimberley teen die Knights.  ’n Oorwinning in dié stryd sal die Cobras ’n plek in die halfeindstryd verseker. Die groot prys sal egter beslis ’n tuis-halfeindstryd wees. Die Wes-Kaapse streekspan staan nou op 14 punte ná sewe wedstryde.  Opwarm Dis egter presies die helfte van die punte (28) wat die voorlopers, die Titans, tot dusver ingesamel het.  Die Knights, Lions en Dolphins staan gesamentlik op 12 punte. Daar bly drie wedstryde oor en dinge sal beslis begin opwarm. Ná die Knights staan die Titans en Warriors dwars in Ashwell Prince (breier) en sy troepe se pad. Die Cobras se kragmeting met die Titans is Vrydag op Nuweland.