GEORGE. – ’n Tienerseun (15) is dood nadat ’n tienermeisie hom na bewering gelem het. Die moord het in Themba­lethu plaasgevind. Die lemmery het glo gevolg op ’n stryery wat buite ’n huis tussen die twee ontstaan het. Die slagoffer, ’n gr. 10-leerder, is na ’n hospitaal geneem, maar hy het aan die meswond in sy hart beswyk. Kapt. Dumile Gwavu, ’n polisiewoordvoerder, het bevestig dat ’n meisie (14) in aanhouding is nadat sy kort ná die voorval gearresteer is. Xoliswa Guta, ’n gemeenskapswerker, sê die toename in messtekery in die gebied is ’n groot rede tot kommer. Gwavu het gesê: “Ons beplan nou om ’n gemeenskapsvergadering te reël. Die doel van die vergadering is om by die gemeenskap te hoor wat ons kan doen om met die toename van geweld in ons midde te kan deal.” Dié skokkende voorval het gevolg kort op die brutale moord buite ’n tavern, Jam Alley, waar ’n man eers aangeval en toe aan die brand gesteek is. Dit het gevolg nadat die man glo ’n ander ou in die tavern gelem het. Gwavu sê daar is net sedert Vrydag reeds sewe mense in hul gebied vermoor.