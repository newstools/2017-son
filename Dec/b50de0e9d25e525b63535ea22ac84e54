’N TRAGEDIE het hom in Sakkiesbaai in Ladismith afgespeel toe twee neefs op mekaar lem getrek het. Toe sterf Jonathan “Talas” Scheepers (17) in die ambulans op pad hospitaal toe. By Son se besoek aan die familie het die ­ouers van die neefs – Dorina Keyser (Talas se ma) en die ma van die verdagte (17) – mekaar probeer vertroos.  Trane was vlak in die twee susters se oë. Volgens omstanders het Talas eerste vir Donay gesteek. Dit was toe die verdagte terugsteek dat Talas noodlottig getref is. Dorina het vertel: “Talas was die sagte een in die familie. Hy was altyd die een wat die gesin opgebeur het as ons terneergedruk was.  “Wie gaan dit nou doen? My kind was baie gewild onder sy vriende. Hulle is verstom.” Seer Van die vriende wat Talas se graf help grawe het, het selfs ’n ineenstorting gehad, het Son verneem. Die verdagte se ma het met ’n diep seer oor haar susterskind gepraat: “As Jonathan net nie eerste gesteek het nie ... My kind is nie een vir messe nie.  “Gister was hy nog in skok, want hy en Jonathan was soos een mens. Lief vir mekaar. Jonathan het nog net Saterdag my voete uitgesmeer toe dit vaal en moeg was. Ek was ewe lief vir albei.” AO Jannie Cedras, ’n polisiewoordvoerder, het by navraag gesê: “ ’n Klag van moord word ondersoek nadat die sewentienjarige Jonathan Scheepers in die bors gesteek is. Hy het onderweg na die hospitaal gesterf.  “Die verdagte het reeds in die hof verskyn, maar nog nie gepleit nie.”