GEORGE. – Inwoners is steeds bang ná die moord Sondagaand op ’n man by die Jam Alley Tavern in Thembalethu. Die slagoffer (29) is dood net kort nadat ’n rusie uitgebreek het. ’n Ou wat in die tavern was, het vertel: “Die man wat nou dood is, is met ’n mes gesteek is. “Daarna is hy met bierbottels en bakstene aangeval. “Hy het probeer vlug, maar hy is net buite die tavern voorgekeer. Buurtwag “Toe begin hulle hom weer met bottels en bakstene gooi. Daarna is hy aan die brand gesteek.” Sive Mabalo van die buurtwag het gesê dis die tweede moord wat binne net 24 uur in hul gemeenskap gepleeg is. Mabalo het gesê: “Dié tyd van die jaar drink mense baie en dit lei baie keer tot geweld.” Xolisani Mavundla, nog ’n inwoner, het saamgestem dat misdaad nou aan die begin van die feestyd reeds toegeneem het. Kapt. Dumile Gwavu, ’n polisiewoordvoerder, het bevestig ’n saak van moord word in die geval van die tavern-moord ondersoek.