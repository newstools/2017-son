RIVASH Gobind is die gunsteling-kandidaat om die volgende afrigter van die Warriors-krieketspan te word. Die aansoeke vir dié pos sluit Woensdag en die huidige hulpafrigter het bevestig sy naam is in die hoed gegooi. Gobind neem binnekort tydelik oor by Malibongwe Maketa totdat die permanente aanstelling volgende maand gedoen word. Maketa begin ná die plaaslike T20-reeks sy werksaamhede as die Proteas se hulpafrigter. Hy het die Warriors se afrigter geword toe die Oos-Kapenaars gesukkel het, en Gobind gaan hom in dieselfde bootjie bevind. Dit gaan maar broekskeur met die Warriors in dié reeks. Regterhand Dit sal Gobind se taak wees om die span weer op die wenpad te kry. Gobind was die Dolpins se hulpafrigter voordat hy in Augustus verlede jaar Maketa se regterhand geword het. Gobind meen die oorgangsfase sal nie moeilik wees nie omdat Maketa hom ten volle by die Warriors betrek het.