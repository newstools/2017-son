DIE DA-beheerde Stellenbosch-munisipaliteit “beskerm ryk families” wat “onwettig” strukture op openbare eiendom in dié dorp opgerig het. Só beweer die Wes-Kaapse EFF-leier, Bernard Joseph, nadat hy dié munisipaliteit by die nasionale vervolgingsgesag (NVG), die openbare beskermer en premier Helen Zille aangekla het.  Joseph beweer die skatryk inwoners het onregmatig hekke, heinings en pompe op die oewer van die Eerste­rivier opgerig. In 1911 is ’n titelakte oor Erf 1771, ’n voetpad langs die oewer bekend as Lovers’ ­Lane, uitgereik. Dit bepaal dat dié grond as ’n openbare voetpad gebruik moet word. ’n Gedeelte van die historiese meulsloot is ook tot nasionale gedenkwaardigheid verklaar. Joseph beweer die munisipaliteit sit met gevoude hande terwyl die wet op dié stuk grond verbreek word. Volgens Joseph sou die munisipaliteit lankal opgetree het as die “kwaaddoeners” nie wit Afrikaners was nie. “Ondanks verskeie versoeke dat die munisipaliteit stappe doen om die wet toe te pas, weier hy,” sê Joseph. “En hy gaan voort om die wit Afrikaner-elite toe te laat om dié openbare eiendom te beset wat nie net vir rykes bedoel is nie. “Suid-Afrika behoort aan almal wat hier woon, maar in die Stellenbosch-munisipaliteit is daar twee verskillende stelle reëls, een vir swart en een vir wit, wat deur dié munisipaliteit toegepas word.” Gehanteer Joseph doen ’n beroep op die munisipaliteit om dié strukture “onmiddellik” te verwyder en strafregtelike klagte teen die betrokke inwoners aanhangig te maak. Die munisipale bestuurder, Geraldine Mettler, sê die munisipaliteit het die saak “aktief” gehanteer sedert dit onder die mayor se aandag gebring is. “Dit sal in Januarie voor die raad gebring word. “Dit is ’n baie komplekse saak wat dekades teruggaan. “ ’n Gedeelte van die grond wat tot erfenisterrein verklaar is, behoort aan die munisipaliteit en die ander gedeelte aan die Universiteit Stellenbosch. “Die oorskrydings op munisipale grond en strukture wat daar opgerig is, spruit uit verskeie ooreenkomste oor die jare. “Daarom is dit van kardinale belang dat die feite vir elkeen van die sake bevestig en dat elk op sy eie meriete oorweeg word,” sê Mettler. Sy sê die munisipaliteit behandel alle inwoners gelyk voor die gereg. “Enige party of belangegroep is welkom om die openbare beskermer te nader en die munisipaliteit sal sy samewerking gee.”