GOLDEN Arrow-buspendelaars kry nie vanjaar ’n Krismispresent nie ... die kaartjiepryse styg óp Kersdag. Dié busmaatskappy het gister aangekondig sy kaartjies styg met gemiddeld 7%. Pensioentrekkers se tariewe bly darem dieselfde. Bronwen Dyke-Beyer, ’n woordvoerder vir Golden Arrow, sê die styging is hoofsaaklik weens hoër brandstofkoste en is eers oorweeg nadat alle ander opsies uitgeput is om die kostes te versprei. “Oor die afgelope 12 maande het die dieselprys met meer as 12% gestyg terwyl nasionaal vasgestelde lone met 9% opgegaan het. “Hierdie twee koste-items vorm sowat 74% van Golden Arrow se totale bedryfsuitgawes. Dit word verder vererger deur die kumulatiewe tekort aan geld uit die sub­sidies,” verduidelik Dyke-Beyer. Sy sê ten spyte hiervan het hulle voortgegaan met herkapitalisering van hul vloot. In die afgelope 12 maande is altesaam 65 nuwe busse by die vloot gevoeg teen ’n koste van ongeveer R140 miljoen.  “ ’n Besluit om pryse te verhoog word nooit ligtelik of sonder versigtige oorweging geneem nie, maar in hierdie geval is dit eenvoudig onvermydelik. “Ons het egter alles moontlik gedoen om die impak op ons passasiers te verminder deur die styging so laag as moontlik te hou en deur die pensioenarisse se tariewe en die meeste afslagpryse uit te sluit,” sê sy. Die meeste passasiers met wie Son gister gepraat het, sê hulle is teleurgesteld oor die verhogings. Veiliger Charné Abrahams sê: “Ons betaal klaar soveel skoolgeld en nou moet ons nóg dieper in ons sak grawe vir buskaartjies.” Fadielah Achamat sê: “Ons het seker geen ander keuse as om meer te betaal nie. Ek glo die busse is veiliger as die treine en die taxi’s, so, ons sal maar moet betaal vir ons veiligheid.” Shamielah Davids sê: “Dit is onregverdig, want dit is ons enigste means of transportation. Maar ons het nie ’n keuse nie.” Anthia Samuels stem saam dis unfair dat die pryse verhoog, want sy betaal al klaar so baie. Sy meen Golden Arrow kon die passasiers lankal ingelig het. Hashiem Rademeyer sê dit is al die derde keer dat die pryse styg en hy betaal maar.  “Ek het self nie eens ’n increase gekry nie, maar ek sal aanhou om die busdiens te gebruik.”