AG, man, dis darem nice. Margaret Gardiner, die eerste Suid-Afrikaner wat die Miss Universe-titel gewen het doer ver in 1978, het mos die mees onlangse wenner van die kroon, onse eie Demi-Leigh Nel-Peters, na die grootste paartie van die jaar genooi. Channel24 berig Margaret het die uitnodiging gestuur dat Demi-Leigh haar asseblief moet join by die Golden Globes, wat Sondag 7 Januarie by die Beverly Hilton gehou en ge-host word deur Seth Meyers. Dit word beskou as een van die must do’s vir celebs. Die uitnodiging is al ’n tydjie gelede gestuur, maar Demi-Leigh se span het tot dusver nog nie gereageer nie. Margaret sê in haar uitnodiging sy dink dit kan fun wees om twee vroue saam te hê wat amper 40 jaar uitmekaar die titel gewen het. En dat die uiterlike uiteindelik maar oud en vol plooie raak, maar wat binne is, sal altyd daar wees. “As sy hier is en dit gebeur, sal die fokus wees op twee sterk vroue wat ’n lekker aand saam sal geniet met champagne en baie lag.” Kom ons hoop dit gebeur.