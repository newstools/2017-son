SAM Whitelock is gister as Nieu-Seelandse rugby se speler van die jaar aangewys. Die 29-jarige boorling van Palmerston North het tot dusver in sy loopbaan reeds in 96 toetse vir die All Blacks uitgedraf. Die hemelbesem-slot wat 2.03 meter in sy rugbystewels staan en die skaal op 120 kg laat kreun, het tot dusver in 101 wedstryde vir die Crusaders gespeel. Benewens die speler van die jaar-toekenning, is die Crusader-kaptein as die Superrugbyspeler van die jaar aangewys. Hy het die span van Canterbury vanjaar tot Superrugby-glorie aangevoer. Sam se broers Adam, George en Luke, het almal ook vir die All Blacks uitgedraf. Rieko Ioane wat as wêreldrugby se deurbraakspeler van die jaar aangewys is, het ook met die louere as die beste Maori-speler van die jaar weggestap. Nieu-Seeland se vroue-rugbyspan het die toekenning as die span van die jaar gewen. Die talentvolle Sarah Goss is as die Nieu-Seelandse vrouespeler van die jaar aangewys. Die wenners is:  Skeidsregter van die jaar:  Ben O’­Keeffe (Wellington); New Zealand Cup-speler van die Jaar: Scott Cameron (Horowhenua Kapiti);  All Black-sewesspeler van die jaar: DJ Forbes (Counties Manukau); Black Ferns se sewesspeler van die jaar: Ruby Tui (Canterbury); Superrugbyspeler van die jaar: Sam Whitelock (Crusaders); Maori-speler van die jaar: Rieko Ioane; Uitstaande bydrae tot Nieu-Seelandse Rugby: Wayne Smith; Afrigter van die jaar: Glenn Moore (Black Ferns); Vrouespeler van die jaar: Sarah Goss (Manawatu); Speler van die jaar: Sam Whitelock; Die rugbyspan van die Jaar: Black Ferns.