    EK KOM al hoe meer agter dat baie van my kliënte erg ge-stress is voor die feestyd.  Ek voel ook verskriklike aggressie op straat en in die verkeer aan.  Daar is erge angs in die lug omdat  mense hulself onder druk plaas om “alles voor Krismis af te handel”.  Dít was duidelik met Black Friday: Klante het mekaar omtrent vertrap om te koop wat hulle eintlik nie nodig het nie.  Ons blaas nou geld wat ons eintlik nie het nie, en dít jaag die stresvlakke net nóg hoër.  Ek wil daarom voorstel dat julle ’n bietjie moet briek en te kalmeer.  Wat ek voorstel, moet jy elke oggend doen, nog voordat jy iets eet of drink.  Haal baie diep asem e n terwyl jy dit doen, visualiseer dat ’n skerp wit lig jou liggaam by die bopunt van jou kop binnedring en jou hele liggaam en siel vul.  Asem nou uit, en terwyl jy dit doen, visualiseer dat ’n grys stof by jou siel en liggaam uitvloei.  Dit is negatiewe energie wat jy met positiewe energie vervang elke keer dat jy diep inasem en die wit lig visualiseer.  Doen dit sewe keer, want sewe is ’n heilige nommer vir baie gelowe.  Blomme absorbeer alle negatiewe energie om jou en stort dit in die water.  Dit is vanaand ook volmaan, en spesifiek ’n supermaan in die Huis van die Tweeling.  Die Tweeling weerspieël jou slegte en goeie sye, e n die supermaan boost dit. So, die baie slegte of baie goeie sy sal weerspieël word.  Konsentreer op die goeie.  Vat ’n volmaanbad deur laventel­olie of laventel­takkies in die water te gooi.  Laventel bied baie kalmte en rustigheid en dit sal jou goeie sy laat manifesteer.  As jy moet uitgaan, bly heeltyd kalm deur ’n mantra op te sê: V andag lê my geluk in my hande en niks en niemand kan en sal my dit ontsê nie.  Moet ook nie ongeskikte mense konfronteer nie, want jy hoef nie hul negatiewe balle te vang nie.  Laat hulle net begaan, en glimlag, want dit behoort hulle net te verras. 