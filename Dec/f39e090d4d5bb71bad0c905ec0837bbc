MANCHESTER City se bestuurder, Pep Guardiola, wil nie té opgewonde raak oor sy span se uitstekende peil die afgelope seisoen nie. City het Dinsdagaand sy plek in die halfeindronde van die League Cup-uitklopreeks bespreek nadat hy Leicester City met 4-3 met skoppe van die strafmerk geklop het. En nou word daar skielik gepraat van City wat die “quadruple” gaan wen. City is die weghol-voorloper in die Premierliga, is reeds in die ronde van 16 van die Europese Champions League, én is in die Engelse FA Cup-reeks. Guardiola het egter gesê hy glo nie sy span sal dié seisoen vier bekers verower nie.  City het die afgelope vyf seisoene drie keer die League Cup gewen.  As die span aanhou om die soort sokker te speel wat hy dié seisoen opgedis het, is daar nie veel spanne wat hom in enige kompetisie sal kan keer nie. City se grootbaas, Khaldoon Al Mubarak, het reeds voor die begin van die seisoen geskimp dat sy span vier bekers wil verower. Guardiola het in een seisoen by Barcelona ses bekers gewen en dit is dus nie té vergesog om te glo dat hy alles waarom City meeding, kan verower nie. Dinge verloop tans só goed vir Guardiola dat hy dié seisoen nog nie ’n enkele wedstryd in enige van die plaaslike kompetisies verloor het nie. Die span het in die laaste wedstryd van die Champions League teen Shakhtar Donetsk vasgeval.  City het egter toe reeds vir die volgende ronde gekwalifiseer. – Reuters