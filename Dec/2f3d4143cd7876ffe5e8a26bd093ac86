WAAR daar eens ’n hele gemeenskap was, is dit nou so leeg en verlate soos ’n woestyn. Dít is die plakkerskamp 7de Laan naby Kalksteenfontein ’n dag nadat die lekkende vuurtonge mense se huise verteer het. Die inwoners het gister aan Son vertel dis eerder nagenoeg 500 van hulle wat nou dakloos gelaat is en nie 300 soos Son berig het nie. Maar in dié feestyd van welwillendheid is daar reeds hulp wat vir die weerlose mense instroom. Baie sê ook sommer dit laat hulle baie beter voel. Altesaam 150 strukture het Dinsdagoggend op die stuk veld uitgebrand. Leah Rudolph (53), wat destyds die heel eerste struktuur in 7de Laan gebou het, sê al is sy baie hartseer oor die gebeure, het sy ook nou weer ’n bietjie moed. Sy sê haar hart is ook dankbaar. Rudolph het verduidelik: “Dis die derde brand wat hier plaasgevind het, maar dié keer was dit die heel ergste! Ons het alles verloor. Daar was niks om te red nie. “Tevore kon ons at least goed red en die huise was nie so erg afgebrand nie. “Ek kan vir almal praat en sê dat ons net ná die brand alle moed verloor het. Maar met ál die hulp wat so vinnig instroom, kan ons weer oor begin en ons wil net dankie sê.” Die meeste van die inwoners woon tans in die gemeenskapsaal. Toe Son die saal besoek het, het die inwoners in ’n tou gestaan om klere te kry. Jonathan Cupido, die raadslid vir wyk 31, beskryf die brand as ’n tragiese gebeurtenis wat nie ’n oog droog gelos het nie. Cupido sê sedert mense van die brand gehoor het, het hulp uit alle oorde ingestroom. Cupido het aan Son verduidelik: “Daar was omtrent 500 mense wat hul huise verloor het en 54 van die inwoners is kinders onder die ouderdom van vyf jaar.” Cupido het ook bevestig hulle is besig met ’n behuisingsprojek. Die meeste van die inwoners gaan in die nuwe huise intrek. “Dis ’n sad ding dat hulle nie vroeër kon intrek nie, maar ons moes die projek op hold gesit het, want daar was intimidasie van sekere elemente. “Maar die senior beamptes is tans besig om te vergader oor die reëlings.” Cupido sê groot maatskappye het ook intussen ingespring om die slagoffers van die brand te help. Wat sy hart ook bly maak, sê hy, is dat daar ook baie hulp is van mense uit die omliggende gemeenskappe. “Dis amazing om te sien hoe ons mense vir mekaar omgee.  “Daar was nou al soveel donasies en dis net van die gemeenskappe om ons. “Môre (vandag) kry hulle hul starter kits en hulle sal ook kos by die skool kry. Daar is weer hoop,” het Cupido bygevoeg. 