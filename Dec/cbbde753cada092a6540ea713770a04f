’N MAN van Butterworth in die Oos-Kaap verskyn vandag in die plaaslike landdroshof vir die moord op sy pa. EWN berig die 21-jarige verdagte het na bewering die naweek sy pa (60) met ’n mes doodgesteek. Kapt. Jackson Manatha, ’n polisiewoordvoerder, het bevestig dat die motief agter die moord nog onduidelik is. Manatha het gesê die polisie het hulle na die toneel gehaas, maar die slagoffer was reeds dood. Die verdagte is op die toneel in hegtenis geneem en verskyn vandag op aanklag van moord in die plaaslike landdroshof. Onderhandel Intussen het die Valke in die Oos-Kaap die naweek ’n tienermeisie vanuit ’n geforseerde huwelik gered. EWN berig die voorval het in Mvezo naby Dutywa in die Oos-Kaap plaasgevind. Die 14-jarige meisie se familie het met ’n 26-jarige man se familie onderhandel en die huwelik sonder die tiener se medewete gereël. Die meisie is daarna gedwing om saam met die man in sy huis in Mvezo te woon. Luidens die berig is die meisie deur die Valke na ’n plek van veiligheid geneem.  Die saak word nou nader ondersoek.