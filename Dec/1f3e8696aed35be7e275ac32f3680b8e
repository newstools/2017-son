DIE inwoners van Mitchells Plain langs Eisleben­weg is Donder­dag ’n vroeë Kersgeskenk gebied. Dit was toe ’n lorrie wat koeldrank vervoer het, sy vrag verloor het. Motoriste en voet­gangers het nader ge­skarrel om hulself te help aan bottels Double “O”. In ’n video in Son se besit kan ’n mens hoor iemand skree “Hosh Krismis!” terwyl die song “It’s Your Birthday” blêr uit ’n taxi, wat ook gestop het. Gelig Earl Ruthford, wat die video-opname gemaak het, vertel buiters het hul ­sakke vol koeldrank gestop en selfs kiste daarvan weggedra. Vir party was die koeldrank in die pad nie genoeg nie; hulle het ­sommer kiste van die ­lorrie af gelig. Ruthford sê hy was omstreeks 08:10 op pad werk toe toe die trok ’n draai vat en die plastiekbottels afval. “Iemand het geskree: ‘Dis ’n lekker chaser vir die vodka,’ ” vertel hy. Nadat hy die video ge-share het, het kykers “bestellings” geplaas. Een sê: “Gryp sommer ’n bottel lemon & lime en pineapple; ek sal dit later by jou optel.” ’n Ander sê gelukkig was dit nie ’n bierlorrie nie, anders “was die hele Plain mos babelas”. Iemand sê dit kan winsgewend wees: “Double O(r) nothing.”