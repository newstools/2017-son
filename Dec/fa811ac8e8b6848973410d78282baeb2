’N KRISMIS van honger­pyne is die voorland van duisende seisoenswerkers in die Suid-Kaap. Dis die vooruitsigte van werkers wat gewoonlik die sagtevrugte soos druiwe en appelkose oes. Dit is omdat die wingerde en bome feitlik sonder ­vrugte is weens die knellende droogte. Jan Adams, ’n voorman op ’n plaas buite Oudtshoorn, sê: “Dié jaar het ons minder werkers gehuur én ook vir ’n korter periode. “Die bome is kaal. Ons voel jammer vir die werkers, maar wat kan ons doen?” Skoolklere Susan Frey, ’n seisoenswerker in die Kannaland, sê moedeloos: “Waar ons in die verlede dié tyd al genoeg weggesit het vir Krismis, leef ons nou van die hand na die mond. “Ek het altyd ook skoolklere vir my kind ge-lay-by, maar nou is daar niks oor nie. “En ek hoor ons gaan dalk reeds einde Januarie weer afgesit word.” ’n Moedelose Petrus Mane­wil sê: “Seisoenswerk is ekstra geldjies en ekstra brood op die tafel.” Son het self tussen boorde gery en net blare gesien, maar geen vrugte nie. Jeanne Boshoff van Agri Wes-Kaap sê: “Weens die droogte gaan die sagtevrugte-oes kleiner wees. “Minder seisoens­werkers sal waarskynlik werk kry en dan ook vir ’n korter periode.”