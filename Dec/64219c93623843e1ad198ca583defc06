DAAR is net een provinsiale verkeersbeampte vir elke 1 456 padgebruikers in die Oos-Kaap. Dis die bevestiging wat Weziwe Tikana, LUR vir vervoer, in ’n geskrewe antwoord in die Oos-Kaapse wetgewer gegee het. Sy het bevestig die departement het ’n groot tekort aan finansiering in sy wetstoepassingseenheid. Tikana het bevestig die eenheid het net 556 personeellede. Van hulle is 32 lede in die senior bestuur en 524 is verkeersbeamptes. Sy het verklaar geen nuwe aanstellings is in die boekjare 2014/15 en 2015/16 in die eenheid gemaak nie. Dit was as gevolg van ’n tekort aan finansiering. In die boekjaar 2016/2017 is daar 40 nuwe interns aangestel en in die huidige boekjaar het 35 nuwe verkeersbeamptes jobs gekry. Tikana het bygevoeg die operasionele begroting vir die betaal en aanstel van verkeersbeamptes is net meer as R84 miljoen. Gedurende die feestyd is daar ook net een patrollievoertuig vir elke 4 050 geregistreerde padgebruikers in die provinsie. Bitter Marshall von Buchenroder, Oos-Kaapse DA-woordvoerder oor vervoer, sê statistieke toon aan dat die meeste ongelukke laat in die aand of in die vroeë oggendure voorkom. “Gedurende dié tyd is daar bitter min of selfs geen wetstoepassers op die paaie nie. “Die huidige operasionele stelsel vir provinsiale verkeersbeamptes is een van twee skofte.  “Die eerste is van 06:00 tot 14:00 en die tweede van 14:00 tot 22:00. “Daarna werk beamptes op ’n bystandstelsel en enige werk ná die standaard-ure word as oortyd beskou,” verduidelik Von Buchen­roder. Volgens hom moet die departement aansoek doen om meer geld en bykomende beamptes aanstel. Hy’t ook ’n beroep op die departement gedoen om 24 uur-patrollies op die provinsie se paaie te verseker. “Die departement doen sy bes onder moeilike omstandighede, maar met 88 000 geregistreerde voertuie in die provinsie is daar eenvoudig nie genoeg mense om die job te doen nie,” sluit hy af. 