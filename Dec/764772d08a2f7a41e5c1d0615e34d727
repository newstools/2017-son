HULLE is ’n hele dag lank bederf en het op die klimrame by die Chrisuella Playground net buite die Baai baljaar. Die sowat 40 kleingoed van die kinderhuis House of Resurrection Haven in Salsoneville in die Baai se noordelike gebiede het ’n spesiale partytjie gehad.  Dis gereël is deur Abdullah Johaar, ’n gemeenskapsleier in Bloemendal wat sy hart oopmaak vir kwesbare persone in die samelewing. Al is hy nie van ’n groep of stigting nie, het hy self besluit om te help waar nodig. 1 Desember is Wêreldvigsdag. “Daarom het ek besluit om elke jaar die kindertjies wat deur MIV/vigs geraak is, met ’n partytjie te bederf,” sê Johaar. Hy vertel hy doen dit al die afgelope sewe jaar vir dié kids.  “Ons het ook paramedici en ambulanse hier gehad. “Hulle het die kinders meer geleer oor nood­gevalle en na wie hulle moet gaan as hulle sou seerkry,” vertel hy. Patsy Wagner van die Animal Anti-Cruelty League was ook een van die spesiale gaste.  Sy het haar Scooby-teddie gebring om die kinders beter te laat verstaan hoe ’n mense vir troeteldiere sorg.  Die kindertjies was veral mal oor die perd en donkies van die Chrisuella Playground wat hulle met gras kon voer. 