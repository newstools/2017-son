TRANE van vreugde het gister gevloei toe ’n vermiste sesjarige meisietjie met haar ma herenig is. Hayley Keet (6) van Hillview in Lavender Hill het Woensdagaand omstreeks 19:45 in St. Patrick-straat vermis geraak. Sy was saam met haar oom en het agter die motor aangehardloop waarin haar ouma was. Sy is daarna nie weer gesien nie. Haar ouers en lede van die gemeenskap het tot laat na haar gesoek. Meer as 60 vroue en mans – buurtwaglede en gewone lede van die gemeenskap – het gisteroggend die soektog na die vermiste meisie in die bosse in die gebied voortgesit. Enrique Bird, ’n familielid, sê hulle het ge-worry toe hulle op die veldjie naby Hayley se huis soek en haar speelding daar optel. Later die oggend was die verligting groot toe Hayley se familie haar by haar ouma se huis in Hillview opspoor. Sy is toe veilig in haar ma se sorg geplaas. Volgens Bird het Hayley in die veldjie gespeel. Bird sê: “Die jongens het begin skiet, toe hol sy na haar ouma se huis wat naby die veld is.” Sers. Noloyiso Rwexana, polisiewoordvoerder, het bevestig dat die kind opgespoor is en in haar ma se sorg geplaas is. Uitgebrei Lucinda Evans, ’n gemeenskapsleier sê oor die soektog: “Ons het elke huis deursoek in die straat waar die kind woon. “Daarna het ons die soektog uitgebrei na ander strate naby aan die veld waar ’n speelding van haar opgetel is. Ons het ook die bosse deursoek.” Volgens Evans het die een inwoner by wie se huis hulle gesoek het, gesê Hayley is by haar familielid se huis. Evans het ’n beroep op ouers gedoen om gedurende die feestyd na hul kinders om te sien. Sy het gevra dat ­ouers dit onmiddellik aanmeld as hulle ’n kind vermis en nie eers ’n paar uur wag nie. Sy het ook ouers wat nalatig is en nie behoorlik na hul kinders omsien nie, gewaarsku dat daar klagte teen hulle gebring kan word as hul kinders weens hul versuim vermis raak. Dit volg nadat twee susters van onderskeidelik 13 en 6 jaar oud Sondag ook uit Manenberg weggeraak het. Dié twee is gisteroggend in Lavender Hill opgespoor nadat hulle van die huis af weggeloop het.