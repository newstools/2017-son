SASSA se uitbetalings vir Januarie sal weer soos normaal wees ná die vroeë uitbetaling in Desember. Al val die betaaldag 1 Januarie op ’n openbare vakansiedag, sal Sassa betalings doen aan die begunstigdes wat banke, ATM’s en groothandelaars gebruik. Dit is van toepassing op die eerste van enige maand wat ook ’n openbare vakansiedag is. Betaalpunte van Sassa in die Wes-Kaap sal op 3 Januarie oop wees en op 4 Januarie in die res van die land. Desember se betalings het reeds op 28 November begin. Die besluit om vroeër uit te betaal, is geneem om die stormloop na die winkels vir bejaardes veiliger te maak. Sassa het begunstigdes laat weet dat Januarie se geld nie ook vroeër beskikbaar gaan wees nie, maar eers op 1 Januarie. Mense kan ook besluit hoe hulle betaal word. Hulle kan die geld direk in hul bankrekening kry of as kontantbetalings by ’n betaalpunt.