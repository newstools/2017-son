GISTEROGGEND vroeg het die nasionale vervolgings­gesag (NVG) beslag gelê op miljoene rand en ander bates van ’n man van Malabar. Die NVG het gesê Ashraf Laher het glo met onwettige sigarette gesmokkel en dit glo teen ’n goedkoper prys aan ander handelaars verkoop. “Op 28 November 2017 het die staatsadvokaat Warren Myburgh, wat die batebeslagleggingseenheid (AFU) verteenwoordig, ’n beslagleggingsbevel in die Baaise hooggeregshof verkry. Die bevel is toegestaan ingevolge artikel 38 van die Wet op die Voorkoming van Georganiseerde Misdaad,” het Tsepo Ndwalaza, ’n NVG-woordvoerder, gesê. Die bates waarop beslag gelê is, sluit in ’n eiendom in Allyssumweg in Malabar, R2 242 820 kontant, asook nog R58 477,70 kontant, die beweerde opbrengs in ’n Nedbank-rekening, twee geldtelmasjiene, ’n silwer BMW-sedan en ’n wit Nissan-vragmotor. Die AFU het gesê die huis, sommige van die voertuie en die geldmasjiene is gebruik vir onwettige smokkelary en om sigarette te vervoer en uit te voer. Beheerde Die AFU meen die eiendom is die opbrengs van die bogenoemde oortredings en daarom moes daarop beslag gelê word. “Die SAPD het twee beheerde verkope by die huis gedoen, asook ses verkope by tabakhandelaars in Uitenhage wat verbind word met Ashraf en sy broer, Araf,” het Ndwalaza verduidelik. “In elke geval is sigarette onwettig teen goedkoper pryse verkoop. Die huis is aangepas as ’n warehouse om die onwettige handel in sigarette te fasiliteer. Die spazawinkel by die huis was maar net ’n front,” het Ndwalaza voorts gesê. Ashraf het 14 dae om die beslagleggingsbevel teen te staan, anders sal die AFU by die hooggeregshof aansoek doen dat die bates aan die staat verbeurd verklaar word. Ashraf en Araf is albei werkloos en is aangekla van die oortreding van wetgewing oor doeane en tabakprodukte. Hulle is op 18 Oktober gearresteer. Ndwalaza het bygevoeg: “Die AFU is dankbaar dat die bevel toegestaan is ... Ons is hoopvol dat die ander verdagtes vervolg sal word en gepaste vonnisse sal kry.”