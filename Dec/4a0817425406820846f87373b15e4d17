MALMESBURY. – Die Swartland-munisipaliteit wil hulle nie ’n deel van die landbou-pie gee nie. Só voel ontevrede lede van Malmesbury se Kleinboerevereniging (MKV). Monica Hendricks, MKV-voorsitter, sê hulle soebat al byna ’n dekade by hul munisipaliteit. Hendricks, ’n varkboer, vertel sy het self al in 2013 die Swartland-munisipaliteit van ’n sake- en grondgebruiksplan voorsien. Hierin sê sy wou hulle hê die munisipaliteit moes haar en die meer as 100 ander lede van ’n mark voorsien; die gemeenskap aanmoedig om in te koop by die idee om plaaslike kleinboere te ondersteun, en landbougrond aan hulle verskaf. “Dis eintlik sedert 2007 dat ons sukkel om hulp van die Swartland-munisipaliteit te kry,” sê Hendricks mismoedig.  “Die munisipaliteit het aanvanklik water aan die kleinboere verskaf, maar dis voor my tyd gestaak weens ’n agterstallige waterrekening van R50 000. “Ek wou toe reël dat die munisipaliteit ons toelaat om dié rekening af te betaal, maar hul antwoord aan ons was dat ons hierdie gedagte eers op hold moes sit.  “Maar hulle het reeds in 2013 besluit om glad nie met opkomende boere te werk nie.” In 2015 het die MKV op ’n landbouberaad in Moorreesburg ’n memorandum aan die munisipaliteit en die nou Wes-Kaapse LUR vir ekonomiese geleenthede, Alan Winde, oorhandig.  Daarin vra hulle vir die bespoediging van transformasie in die landbousektor en insae in die munisipaliteit se grond-oudit in die streek. Hendricks sê: “Ons wag steeds op antwoorde. “Ons wil opkomende boere wees. “En dis hier waar die Swartland-munisipaliteit nie ons hand vat nie. “Wit kommersiële boere kry voorkeur vir die verhuring van die munisipaliteit se grond oor ’n lang tydperk en teen ’n belaglike prys.” Sy sê die munisipaliteit wil hulle nou verwyder van ’n oop stuk grond langs die N7-snelweg buite die dorp wat as Malan Quarry bekend staan. “Die munisipaliteit het dié grond gekoop om Hop-huise te bou.  “Ek hoor hulle het aan die nasionale departement van grondsake gesê ons het ingestem om te verskuif na ’n stuk grond wat hulle geoormerk het. Maar daar word dan steeds gemyn op daai grond. Gepla “En daar is geen water nie. Ons wil deur boerdery ’n beter lewe vir ons kinders skep, maar hulle gun ons nie daardie kans nie.” ’n Ander kleinboer, Hendrik Caesar, sê die munisipaliteit is min gepla met hulle: “Hulle wil ons nie ’n kans gun om ons saak voor die volle raad te stel nie.  “Ná al hierdie jare van demokrasie word ons altyd teruggehou en die krummels gevoer.” Andries Nkosi sê hy moet nou ver ente aflê vir water sodat sy varke nie van die dors vrek nie. “Eish, dis swaar. Ek het nou die dag van sukkel met water geval en my been seergemaak.” Ruben Fortuin van die kleinboervereniging in Riebeek-Wes beaam: “Kom ons wees reguit: Dié munisipaliteit is net daar vir die belange van die wit boere. Daar’s nie ’n ander manier om dit te stel nie.” Joggie Scholtz, munisipale bestuurder, sê hulle pas deurgaans deursigtigheid toe en sê kleinboere is te alle tye betrek by die proses om hulle te hervestig. Volgens Scholtz is dit hul doel om kleinboere teen Junie 2018 suksesvol te hervestig. Hy sê hulle het meer as R650 000 op verskeie maniere gebruik om kleinboere by te staan.