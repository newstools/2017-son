DIE Oos-Kaapse onderwysdepartement (OKOD) blyk vol vertroue te wees dat hy genoeg doen om kinders met leerprobleme te ondersteun. Dit te midde van ’n reusetekort aan skole in die provinsie wat spesifiek op dié probleem fokus. Die Westview-skool is byvoorbeeld die enigste skool vir kinders met leerprobleme in die Baai. Die departement se benadering tot leerprobleme het duidelik geword uit antwoorde wat Mandla Makupula, LUR vir onderwys, onlangs in die Oos-Kaapse wetgewer gegee het. Hy is veral gepols oor ’n gebrek aan steun vir leerders in die Nelson Mandelabaai-metro. Volgens hom het die departement in Oktober 2016 vyf terapeute in die Port Elizabeth-distrikskantoor en vier terapeute in die Uitenhage-distrikskantoor aangestel.  Dié aanstellings is gedoen om leerders met probleme uit te wys en hulle dan in spesiale skole te plaas. “Daar is dus departementele steun om te verseker dat leerders onderrig van ’n hoë ­gehalte ontvang,” sê Makupula. Twee oudits is volgens hom vanjaar goedgekeur om die provinsie se spe­siale skole te assesseer. Die eerste het verlede maand begin en kyk na spesiale skole se infrastruktuur. Die tweede oudit sal in Januarie 2018 begin en sal ondersoek instel na skoolbestuur en hulpbronne. Volgens hom is daar ook harde werk agter die skerms om genoeg personeel by spesiale skole aan te stel. Advertensies is glo reeds in koerante geplaas om 85 personeellede, onder wie sielkundiges en arbeids- en spraakterapeute, by spesiale skole oor die provinsie heen aan te stel. Leerders wat wag om in spesiale skole geplaas te word, word voorlopig in nabygeleë skole met gespesialiseerde een­hede geplaas. Die langtermyn doelwit van die OKOD is egter om nuwe spesiale skole te bou. Die OKOD se finansiële halfjaarverslag vir die tydperk April tot September 2017 skets egter ’n donker prentjie vir spe­siale skole. Dié verslag is deur die provinsiale portefeuljekomitee oor onderwys saamgestel en in die wetgewer voorgelê. Gevul Daarin word genoem die OKOD sal sy begroting vir spesiale skole teen die einde die huidige boekjaar met meer as R11 miljoen onderbestee. Dit is grootliks te wyte aan goedgekeurde poste wat nie gevul is nie en aan die stadige betaling van nuut aangestelde personeel. Vier skole wat opgraderings ondergaan, was ná ses maande steeds nie opera­sioneel nie. Boonop is geen enkele pos vir terapeute en spesialiste in die tydperk onder bespreking gevul nie. Die komitee het ook bevind onderrig by spesiale skole het ’n knou gekry, aangesien gewone onderwysers – dié wat nie kwalifikasies het om spesiale opleiding te gee nie – by dié skole aangestel is.