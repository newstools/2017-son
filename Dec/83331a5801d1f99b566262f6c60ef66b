HOEWEL Chippa United Sater­dag in die Nelson Mandela­baai-stadion met 0-1 vasgeval het teen Polo­kwane City, is sy ster-spelers almal weer aan die gang. Chippa het nou sy tweede agtereenvolgende neder­laag gely. Dis nadat hy kort voor die einde ’n strafdoel afgestaan het. Die Chilli Boys was goed op pad om die punte te deel, maar die besoekers het ander planne gehad. Een van die positiewe dinge­ wat Chippa uit dié wedstryd kan put, is dat sy verdediger Diamond Thopola ná byna vyf maande buite aksie goed vertoon en probleem­vry gespeel het. Dit wil voorkom asof Thopola net hervat het waar hy ses maande gelede opgehou het. Dit is goed vir Chippa dat hy terug is. Kristopher Bergman is ook weer die geleentheid gebied om te wys wat in hom steek. Dis goed dat die breier, Teboho Moloi, van sy onderbenutte spelers ook weer speelkans gebied het. Die middelskakel Mark Mayambela het ook weer ’n goeie vertoning gelewer. ­Ongelukkig kon hy die Chilli Boys net nie, soos teen Kaizer Chiefs in die Baai, aanspoor tot ’n oorwinning nie. Beter Brighton Mhlongo, wat in die doelhok waargeneem het vir Daniel Akpeyi, het, ­behalwe vir die strafdoel nie sleg gevaar nie. Moloi sê hy verwag dat Chippa beter sal vaar in die nuwe jaar. Hy sê: “Gelukkig is ons in die posisie om van die begin van volgende jaar net te kan wegspring en ons bes te ­lewer.”