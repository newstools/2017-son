CHIPPA United kon nie wag vir die transfer-periode nie en het reeds ’n versterking ingebring. Maselealo Seanego, ook bekend as “Shakes”, is ’n produk van Kaizer Chiefs se ontwikkeling en het reeds vir Orlando Pirates, Golden Arrows en onlangs ook vir die Nasionale Eerste Liga (NFD)-span Royal Eagles gespeel. “Shakes” het ’n kontrak vir ses maande onderteken met ’n opsie om dit in die nuwe seisoen te hernu. “Ek is verheug om hier te wees. Ek sien dit as ’n geleentheid om my loopbaan weer op koers te kry,” sê hy.  Die 23-jarige was voor die begin van verlede seisoen ook by Chippa op ’n proefbasis, maar die skuif het toe nie plaasgevind nie. “Ek wil die voorsitter, Chippa Mpengesi, bedank vir die geleentheid om ’n Chilli Boy te wees. Ek is dankbaar teenoor coach Teboho en sy tegniese span, en natuurlik die spelers, vir die wyse waarop hulle my verwelkom het in Port Elizabeth.”  Seanego, wat ook al vir die junior- nasionale span uitgedraf het, is oortuig daarvan dat die klub in die regte rigting op pad is.  “Ons is verenig met een doel om hierdie seisoen goed te vaar en vir die CAF-kompetisie te kwalifiseer. “Die vibe in die span is goed,” het hy bygevoeg.