NOG ’n cop en sy makker het verlede week op aanklag van korrupsie in die landdroshof verskyn. Die twee verdagtes is ’n vroue-polisiekaptein (45) en ’n voormalige administratiewe beampte (31) wat onlangs bedank het.  Albei het in die Springbok-landdroshof verskyn weens beweerde bedrog, geldwassery en diefstal, sê die Valke se woordvoerder, kapt. Philani Nkwalase. Die bedrag beloop R3,4 miljoen.  Volgens Nkwalase hou die ondersoek verband met ’n vorige inhegtenisneming van ’n voormalige finansiële klerk, Siyabonga Mangqishi (36), wat by die Springbok cop shop werksaam was.  Hy het ook verlede week in die dorp hof geloop weens die vervalsing van dokumente en bedrog. Volgens ’n bron is hy uit sy werk ontslaan. Volgens die Valke het die onreëlmatighede al in Januarie 2014 begin en tot Januarie vanjaar geduur. Mangqishi het na bewering dokumente vervals sodat geld vir die polisie in sy persoonlike bankrekening gedeponeer word. Dit sluit glo onder meer in kontanteise, asook geld vir etes, verblyf en die hernuwing van lisensieskywe vir polisievoertuie. Hy het na bewering sy kollegas se besonderhede gebruik om fiktiewe eise in te dien. Nadat ’n senior polisie­beampte onraad vermoed het, het hy bos gelos.  Nikolaas Jano, leier en president van die politieke party die Kaapse Onafhanklike Kieserskongres (Koko), het gesê: “Dis verskriklik. Dis ’n skreiende skande dat die polisie en amptenare so iets kan doen. Ek het die grootste respek vir die polisie, maar respekteer hulle hul eie professie?” Die stasiebevelvoerder in Springbok, kol. JA Kotze, het gesê hy kan nie kommentaar lewer nie. Volgens Nkwalase duur die ondersoeke voort.