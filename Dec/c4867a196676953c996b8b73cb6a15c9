DIE bekgeveg tussen die organisasie Equal ­Education (EE) en die ­Coega-ontwikkelings­korporasie (COK) lyk asof dit vererger. Oor die laaste jare het agentskappe soos Coega die bou van skole namens die Oos-Kaapse onderwysdepartement (OKOD) beplan en bestuur. Verlede maand het EE beweer die COK vervul nie sy rol in dié verband nie. Die organisasie het ook ’n optog voor die korporasie se kantore buite die Baai gehou. Hy beskuldig die COK van mislukte en stadige dienslewering aangaande die voltooiing van infrastruktuurprojekte. Die COK het egter op 16 November ’n verklaring uitgereik waarin hy EE daarvan beskuldig dat hy sy feite verkeerd het. Lys In die verklaring word aangedui die COK het tussen 2006 en 2014 90% van alle skoolprojekte wat aangepak is, voltooi. Dit dui glo op meer as 500 projekte sedert 2006. Equal Education beweer egter nou daar is geen openbare lys van skoolprojekte met voltooiingsdatums wat aan die COK toegedien is nie. Luidens ’n EE-verklaring kan die publiek dus nie die COK se werk tussen 2006 en 2014 verifieer nie. “Een projek dui ook nie op die bou van ’n hele skool of veelvuldige verbeterings aan ’n skool nie. “’n Projek kan dui op die bou van ’n heining of ’n enkele toiletgebou. “’n Verslag wat Coega aan EE beskikbaar gemaak het, dui dat hy (Coega) tans met 399 omheiningsprojekte in die Oos-Kaap besig is.  “Die bou van heinings rondom vervalle gebou, wat eintlik herstel moet word, is nie ’n oorwinning nie,” lui die verklaring. Die COK het vroeër in antwoord gesê die korporasie het in die 2014-’15-boekjaar 110 sanitasieprojekte ontvang en het 103 in dié tydperk voltooi. In 2016-’17 het die COK 120 uit 159 omheiningsprojekte voltooi. Die oorblywende projekte is weens ’n begrotingsprojek na die volgende boekjaar oorgedra. Die korporasie sê in 2016-’17 is 75 uit 108 tydelike klaskamers gelewer. Die oorblywende klaskamers is na die 2017-’18-boekjaar oorgedra. 