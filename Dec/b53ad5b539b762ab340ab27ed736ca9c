DIE driejarige Ashwin Moses, wie se verminkte lyk Vrydag in bosse naby Chatty 11 aangetref is, se oupa se girlfriend verskyn vandag in die Baaise landdroshof in verband met sy moord.  AO Alwin Labans, ’n polisiewoordvoerder, bevestig gister aan Son die vrou is oor die naweek van moord aangekla.  Ashwin se ontstelde oupa, Neil Moses, sê: “Ek voel niks vir haar nie. Ek wil haar nie voor my oë sien nie.” Volgens Neil het hy Donderdagaand ná werk verneem Ashwin is vermis.  Hy sê hy het toe vir sy girlfriend gesê om die fluitjie te kry. Inwoners van woonbuurte in die Northerns blaas gewoonlik ’n fluitjie in noodgevalle om die hele buurt se aandag te trek.  “Sy het self die fluitjie geblaas en om 22:00 begin die soektog toe.” Neil sê Donderdagaand toe hulle Ashwin gaan soek het op die spot waar sy lyk Vrydagoggend aangetref is, was daar geen teken van hom nie. “Ek dink hy is die oggend (Vrydag) daar ge-dump. Ek wil weet waar sy hom heelnag weggesteek het voordat sy hom die next oggend gaan dump het.” Volgens Neil was sy baie jaloers omdat hy en die gemeenskap baie meer aandag aan Ashwin gegee het nadat sy ma ’n paar weke gelede dood is. “Ek en sy het baie gestry oor hom. Sy is baie aggressief. Voor ander mense gee sy voor sy is lief vir hom.” Die vrou wat Ashwin die oggend van sy verdwyning opgepas het, sê hy het die oggend – onder haar wakende oog – in die parkie oorkant haar huis gespeel.  Volgens haar het sy gesien hoe die girlfriend Ashwin omstreeks 10:00 uit die parkie kom haal. Sy sê die girlfriend het glo gesê hy bly hongerig.  Die antie sê: “Sy het nooit weer met daardie kind teruggekeer nie.” Volgens Neil is hy 100% seker dat Ashwin na hom en sy oorlede ma geroep het terwyl hy so gemartel is. Hy sê Ashwin is verwurg, het twee houe teen die kop gehad, sy mond was potblou en sy tande uitgeslaan. “Ek dink hy is vergiftig. Daai kind moes gely het.” Volgens Neil was daar ook ’n plank op die toneel. Hy sê dit lyk of Ashwin ook met ’n klip teen die kop gekap is.  Neil sê die oggend van Ashwin se verdwyning was hy geklee in ’n wit T-hemp, geruite kortbroekie en slippers. Hy sê toe sy lyk gevind is, was hy geklee in ’n skoon blou T-shirt en dieselfde kortbroekie, maar sonder sy slippers.  Volgens hom het hy sy girlfriend die Vrydagoggend – ure voordat die lyk gevind is – by die huis uitgesit. Dis oor sy glo die Donderdag geld van hom gesteel het terwyl almal besig was om na Ashwin te soek. “Sy het seker later die oggend vir hom skoon klere kom haal en hom daar in die bos aangetrek.” Volgens Neil beweer inwoners hulle het die girlfriend Vrydagoggend gesien op die plek waar Ashwin se lyk gekry is. Neil sê toe hy so na Ashwin se lyk kyk, het hy net gehuil.  Hy sê sy girlfriend was Vrydagoggend net skoonveld toe Ashwin se lyk gevind is. Volgens hom het sy hom gebel kort nadat Ashwin se lyk gevind is en gesê sy is by die kliniek. Volgens hom het sy hom niks uitgevra oor Ashwin nie en hy het haar ook nie gesê Ashwin se lyk is gevind nie. Hy sê toe sy die Vrydagmiddag wou terugkeer huis toe, wou die gemeenskap haar aanrand.  Die cops – wat toevallig nog in die omgewing was – moes haar na veiligheid neem. Hy sê haar bebloede klere, wat sy glo vir ’n vriendin gegee het om te hou, is ook by die polisie ingehandig.  ’n Memorial service is gister 14:00 vir Ashwin gehou op die plek waar sy lyk gevind is. Inwoners van Chatty hou vanoggend ’n vreedsame plakkaatoptog voor die Baaise landdroshof.