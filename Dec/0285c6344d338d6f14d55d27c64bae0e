DIE meeste mense wat op paaie in die Wes-Kaap sterf, is voetgangers. Kenny Africa, Wes-Kaapse provinsiale verkeershoof, het gesê sedert 1 Desember tot 26 Desember het daar reeds 160 mense in die provinsie in ongelukke gesterf. “En van hulle was 56 voetgangers. Dit maak die meeste sterftes uit.” Verlede jaar dié tyd het 132 mense op paaie in die Wes-Kaap gesterf. Bestuurders van voertuie wat vanjaar gesterf het staan tans op 35. “Dit is 17 meer as verlede jaar dié tyd. Toe het 18 mense omgekom.” Hy het bestuurders weer gevra as hulle moeg is, om van die pad af te trek. “Vermoeidheid eis sy tol. Onskuldige mense sterf ook in die proses. “Die bestuurder raak aan die slaap en as hy of sy wakker word, is hy reeds aan die ander kant van die pad. “Sodra die kar die gruis tref, rol dit en die kans is goed dat mense gaan sterf. “Ons gaan ook mense wat drink en ry deeglik vasvat en geen genade vir hulle hê nie.” Africa het rokers gevra om ook nie stompies by die vensters uit te gooi nie. “Die veld is droog en dit vat maklik vlam.” Die verkeershoof het ook na mense verwys wat op hul selfone praat of boodskappe stuur. “As ons iemand op sy selfoon vang, word dit afgevat en die persoon word met R1 500 beboet. Die persoon se foon word vir 48 uur gehou en hy moet dan R2 500 betaal om dit terug te kry.” Sedert die naweek het minstens vyf mense op paaie gesterf. Volgens Africa is 29 bestuurders vir dronkbestuur gearresteer.