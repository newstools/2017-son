WRAAK en ’n sege om die Kersonderbreking met ’n goeie gemoed in te gaan.  Dít, glo die Kapenaar Wayne Arendse, is wat hom en sy Mamelodi Sundowns-spanmaats vanaand teen Cape Town City gaan aanvuur. Pitso Mosimane, afrigter, se span wil ook sy voorsprong boaan die Premierliga­-puntelys vergroot. Arendse, wat voorheen vir Santos uitgedraf het, sê die Brazilians kon nog nooit daarin slaag om City te klop nie. En dis iets wat hy en sy spanmaats nou op Loftus wil regstel.  City het Sundowns laas seisoen in Pretoria met 2-1 geklop en dit opgevolg met ’n oorwinning van 1-0 in Kaapstad. Sundowns (28 punte) geniet tans ’n voorsprong van ses punte oor die tweede geplaaste Kaizer Chiefs. Die Makhosi het ook twee wedstryde meer gespeel. City, wat tans vyfde is, kan met drie punte die tweede posisie inneem. Arendse het egter gewaarsku: “City is glad nie ’n span wat jy ligtelik kan opneem nie. “Ons maak ons reg vir ’n klipharde wedstryd. Terselfdertyd wil ons die jaar op ’n wennoot afsluit. “Ons kan ’n statement maak deur City ore aan te sit – en dít is wat ons wil doen. “Ons wil ons liga-kroon terug wen en soek City se bloed,” het Arendse gesê. Intussen sal City se afrigter, Benni McCarthy, verwag dat sy spelers hul A-game sal bring vir dié groot stryd teen die top-span in die land. McCarthy weet reeds waar die krake in sy span is en is bewus daarvan dat sy spelers nie elementêre foute teen Sundowns kan begaan nie. “Ons konsentreer nie vir 90 minute nie.  “Ons speel met rukke en stote. Teen Sundowns kan ons dit egter nie bekostig nie,” het McCarthy gesê. 