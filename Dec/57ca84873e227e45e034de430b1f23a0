ZIMBABWE se afrigter, Heath Streak, sê hy weet nie of vierdaagse wedstryde die toekoms van toetskrieket is nie. Maar volgens hom sal dit kleiner lande aansienlik help en die speelveld “meer gelyk maak”. Die Proteas en Zimbabwe speel vanaf Boxing Day in die eerste vierdaagse toets in Port Elizabeth.  Dit sal ook die eerste dag-aand-toets in Suid-Afrika wees. Altesaam 98 beurte per dag sal gespeel word. Dit is agt meer as die gewone 90 wat in vyfdaagse toetse gespeel word. Die opvolgteiken is ook van 200 na 150 lopies verminder. Streak glo spanne sal nou gedwing word om meer te waag om seker te maak hulle kan ’n positiewe uitslag kry. Dít, glo hy, sal die kleiner lande se planne bevorder. “Dit is baie moeilik om teen die top-spanne groot beurte te speel en hulle uit die wedstryd kolf. “Noudat meer kanse egter gewaag moet word, kan die uitslae dalk anders verloop,” het Streak gesê. “Dit gaan ’n groot uitdaging wees. Die feit dat 98 beurte gespeel word, beteken dit is eintlik meer as vier dae se spel. Verwikkelinge “Dit gaan baie interessant en opwindend wees om deel hiervan te wees. Ek hoop dit is iets wat gaan uitwerk en deel van die toekoms van krieket sal wees.” Zimbabwe se kaptein, Graeme Cremer, is ook baie opgewonde oor dié nuwe verwikkelinge in toetskrieket. Volgens hom sal lande soos Zimbabwe nou ’n beter kans hê om toetse te wen. Cremer het gesê: “Wanneer die spanne nie so naby mekaar op die ranglys is nie, sal wedstryde vinniger beweeg. “Dit sal dinge vir die toeskouers interessanter maak. “Wat die groter spanne gewoonlik doen, is om in hul eerste beurt reeds die ander spanne uit die toets te kolf. “Hulle weet dat hulle met ’n baie sterker boulaanval sodoende ’n beter kans staan om te wen,” het Cremer afgesluit. – Reuters