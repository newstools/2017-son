OUDTSHOORN. – Die saak teen ’n gewese assistent-superintendent van die Oudtshoorn-munisipaliteit wat van bedrog en korrupsie aangekla word, is in die Oudtshoorn-streekhof uitgestel tot 2018. Frikkie van Staden (51), wat verantwoordelik was vir die instandhouding van paaie, is in Februarie deur die Valke in hegtenis geneem. Hy het na bewering tussen Maart 2011 en Julie 2014 die Oudtshoorn-munisipaliteit onregmatig beïnvloed om werk aan Kamvelihe General Trading te verskaf.  Dié beslote korporasie het aan Francis Booysen, sy skoonsuster, behoort.  Die munisipaliteit het na bewering verliese van byna R2 miljoen gely. Van Staden pleit onskuldig op al die aanklagte en ontken dat hy enige geld van Kamvelihe of Booysen ontvang het. Ná die ondersoekbeampte se getuienis het streeklanddros Neels Nortje die saak tot 19 Februarie uitgestel. 