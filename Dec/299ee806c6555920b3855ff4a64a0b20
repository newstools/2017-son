’N MOTORIS het die dood vrygespring toe ’n trok omgeslaan en op sy motor beland het. Die voorval het gistermiddag omstreeks 13:00 op die hoek van Pluto- en Klipfonteinweg gebeur. Wonder bo wonder het die bestuurder net ligte beserings opgedoen, maar hy was ure lank in die kar vasgekeer. Volgens Richard Coleman, ’n woordvoerder vir verkeersdienste, het twee trokke teen mekaar vasgery. Coleman het gesê: “Die een trok het omgeval en op ’n motor te lande gekom. “Die bestuurder van die motor het net ligte beserings opgedoen en is per ambulans na die hospitaal geneem. “Die pad was ’n paar uur lank gesluit en is toe weer vir verkeer oopgemaak.” In nog ’n motorongeluk Sondagoggend omstreeks 11:00 het ’n motorbestuurder gejaag tot in die huis van ’n gesin van Mitchells Plain. Dié voorval het op die hoek van Negende laan en Katdoringstraat in Eastridge plaasgevind. Die familie van vier het aan die dood ontkom toe die motor in hul sitkamer tot stilstand gekom het. Niemand van die gesin in wie se huis die motor geploeg het, is beseer nie. Volgens sers. Noloyiso Rwe­xana, ’n polisiewoordvoerder, is die 42-jarige bestuurder op die toneel vir dronkbestuur gearresteer. Twee van die drie insittendes het beserings opgedoen en is per ambulans na die hospitaal geneem. Die bestuurder het glo om die draai beheer oor die motor verloor. Son verneem dit is die tweede keer dat ’n motor in dié gesin se huis vasry. Die bestuurder het gister op klagte van roekelose bestuur en dronk­bestuur in die Mitchells Plain-landdroshof verskyn.