DIE DA sê hy gaan die direkteur-generaal van die Oos-Kaapse regering, Marion Mbina-Mthembu, strafregtelik aankla, berig Algoa FM. Dit hou verband met die openbare beskermer se verdoemende verslag oor die wanbesteding van geld wat vir die begrafnis van oudpres. Nelson Mandela bestem was. Die DA sê Mbina-Mthembu het die oordrag van geld gemagtig om entiteite en individue tydens haar tyd as provinsiale tesourie-hoof te bevoordeel. Mabine Seabe, ’n DA-woordvoerder, sê die klag sal gelê word ingevolge die Wet op die Voor­koming en Bestryding van Korrupte Aktiwiteite. Seabe sê hulle sal ook die openbare beskermer se verslag oor die Mandela-begrafnis aan die polisie voorlê om ’n bestaande dossier en deurlopende ondersoek deur die Valke aan te vul. “Dit is duidelik dat die ANC alles sal doen om ’n korrupte agenda te bevorder, selfs om die mense se geld in die naam van oudpres. Nelson Mandela te steel,” sê hy. Brief Intussen het die ANC in die Oos-Kaap die provinsie se premier, Phumulo Masualle, en verskeie burgemeesters van die ­metroraad en munisipaliteite na ’n vergadering ontbied om verantwoording te doen vir die groeiende skandaal. Die vergadering gaan glo môre by Calata House in King Wil­liam’s Town plaasvind. In ’n openbare brief wat Vrydag uitgereik is, het Athol Trollip, burgemeester van die Nelson Mandelabaai-metro, die open­bare beskermer se verslag verwelkom.  Die burgemeester sê die publiek is te lank in die duister gehou. Trollip sê dat hy die administrasie van die Nelson Mandelabaai-metro beslis daartoe verbind om alle kwessies wat deur die openbare beskermer se verslag na hulle verwys is, ten volle te ondersoek. Die Oos-Kaapse regering sê hy sal in die komende week omvattend reageer op die openbare beskermer se verslag.