   Beste leser    Iets het my al hoe meer opgeval soos die jaar aangegaan het.  Baie jare het ’n trend.  Die een jaar is dit mense wat abnormaal baie siek word en die ander jaar is dit iets anders.  Maar vanjaar het dit my op­geval dat die trend vanjaar familie­twiste is.  En ek dink ek weet hoekom.  Dit is die Oosterse Jaar van die Haan.  En die Haan loop soos ’n drilsersant op daai parade rond en skreeu op almal.  So, nes daai sersant wat op die troepe skreeu en met almal se uniforms fout vind, so was dit die jaar van fout vind met alles.  Ook so met families.  En siende ons nou aan die begin van die feestyd kom, dink ek dis ’n goeie tyd om vrede te maak, anders gaan daai gelukkige Kersfees en Nuwejaar in ’n ongelukkige tyd verander.  Onthou, jy kan jou vriende kies, maar nie jou familie nie.  So, as jou broer ’n suiplap is, kan jy hom nie net afskryf nie.  Probeer van jou kant af ’n olyftakkie uitsteek.  Skryf aan daai broer ’n brief en sê aan hom jy vergewe hom en jy laat hom toe om in jou lewe te wees. Sê ook jy hoop hy vergewe jou vir al die foute wat jy in sy oë maak.  Vou dit dan drie keer, steek dit aan die brand en gooi die as in die toilet voordat jy dit afspoel. So maak jy klaar met daai gevoelens.  Maak ook eerste kontak met daai broer. Bel hom en nooi hom vir ’n koppie tee of ontmoet by ’n eetplek en jy moet die rekening betaal.  Maar moenie oor sy probleem praat nie. Bly op neutrale grond.  Hy moet besef jy oordeel glad nie en erken dit is sy karma waarmee hy moet saamleef.  Hy moet net ook besef jy wil hê hy moet weer deel word van jou lewe.  Om die gevoel van samesyn te versterk vir al die familielede, kan jy ook almal se name op ’n papier skryf.  Vat dan ’n bottel en rol die papier op en sit dit in die bottel.  Gooi water in met sewe tee­lepels suiker in daai bottel, saam met ’n brons muntstuk.  Skud daai bottel elke dag so dat daar “soetheid” sal wees tussen die name op die papier.  Sprinkel daai water elke dag by die voordeur totdat dit heeltemal op is.  Volgende jaar is dit die Jaar van die Hond en die Hond bring vriende en is vriendelik met almal. Dan sal dinge meer vreedsaam wees. 