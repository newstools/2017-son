BAIE van haar vriende wat aan dieselfde siekte ly, is reeds dood. Maar in Maart volgende jaar word Jolene Hendricks van Wesbank 21 jaar oud – en sy sien baie uit daarna. Hendricks ly aan spina bifida, ’n rugstringkondisie wat haar heupe en bene verlam gelaat het. “Ek is van geboorte so in die rolstoel. Ek verjaar volgende jaar en wil graag my 21ste verjaardag vier. “Die meeste van my vriende is al dood weens dié siekte. “Ek sal baie graag my partytjie hier in ’n saal in Wesbank wil hou.” Ondanks dat sy aan ’n rolstoel gekluister is, bly die vriendelike meisie steeds optimisties. Sy vertel sy het skoolgegaan aan die Astra-skool vir fisiek gestremde kinders in Montana en het einde 2015 klaargemaak. Nou is sy by die huis. Haar ma, Francis Olivier (58), sê sy het Jolene van kleintyd af maar gedra. “Sy is van geboorte so en het ook ’n gat in die hart. “Ons werk nie en ons sukkel maar. Sy kry haar toelae, maar dis baie min. “Miskien is daar iemand daar buite wat ons kan help met ’n elektriese rolstoel of selfs nappies.” Die gesin praat ook van ’n operasie wat gedoen kan word om die gevoel in haar onderlyf terug te kry, maar dit beteken nie dat sy sal kan loop nie. Sy sal dan net bedlêend wees, en haar ma sal haar dan steeds moet ronddra. Afhangende van die ernstigheid van die siekte sien baie spina bifida-lyers nooit hul 25ste verjaardag nie.