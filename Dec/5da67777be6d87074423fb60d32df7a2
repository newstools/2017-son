DIRK Smit, speaker van die Stad Kaapstad, het gister die ANC se versoek vir ’n debat oor ’n mosie van wantroue in die burgemeester, Patricia de Lille, van die hand gewys. Die ANC se hoofsweep in die Metro, Thandi Makasi, het Smit Woensdag versoek om dié mosie op die agenda van ’n raadsvergadering te plaas wat vir 5 Desember geskeduleer is. Dit het gekom ná bewerings dat De Lille beweerde korrupsie van sowat R43 miljoen onder die mat probeer vee het. Smit het gister in ’n verklaring gesê die kennisgewing vir die mosie voldoen nie aan die raad se reëls nie. Smit voer aan elke kennisgewing moet skriftelik by die speaker ingedien word. Die lid wat die mosie aanvra, en dié een wat dit sekondeer, moet dit onderteken. Smit verduidelik die brief van die ANC-hoofsweep bevat net een handtekening – dié van Petronella Heynes, wat dit namens Makasi onderteken het. Smit voeg by: “Dis onduidelik watter lid die kennisgewing indien en wie dit sekondeer. “Die brief kort ’n tweede hand­tekening, buiten dié van raadslid Heynes.” Hy sê verder die kennis­gewing vir ’n mosie op 5 Desember voldoen ook nie aan die periode van tien dae kennisgewing soos deur die reëls vereis word nie, aangesien dit Woensdag ingedien is. Smit verklaar hy kan nie die reëls vir hierdie mosie verander nie. Makasi het gistermiddag gesê die ANC sal die versoek vir die mosie weer indien. Volgens haar gaan dit van Smit afhang wanneer die debat oor die mosie van wantroue plaasvind sodra hy dit goedkeur. “Daar is sekere prosedures wat Smit uitgewys het en hy het gesê ons het dit nie gevolg nie. Ons het dit nou opgetel en sal dit regstel,” het Makasi verduidelik.