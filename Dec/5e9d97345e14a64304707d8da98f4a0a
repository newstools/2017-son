TUSSEN April en September vanjaar het die Oos-Kaapse vervoerdepartement R16,3 miljoen bestee om herstelwerk aan mediese nooddiensvoertuie te doen. So het Weziwe Tikana, die LUR vir vervoer, geantwoord op vrae wat in die provinsiale wetgewer gevra is. Sy het bevestig die departement het vir die boekjaar 2017-’18 altesame R67 miljoen ontvang om instandhouding en herstelwerk aan dié voertuie te doen. Verder is ’n bedrag van R64 miljoen vir die aankoop van nuwe voertuie beskikbaar gemaak. Volgens die departement is daar tans 691 mediese nooddiensvoertuie in die provinsiale vloot. Die oorgrote meerderheid daarvan, 407 voertuie, is ambulanse. Op 17 November moes 140 van die 691 beskikbare voertuie herstelwerk ondergaan. Dit word onder meer ingedeel as meganiese herstelwerk (76 voertuie), ongelukke (22) en uitstaande sertifikate van bevoegdheid (5). Volgens Tikana is 103 nooddiensvoertuie tans glad nie op die pad nie. Die departement het egter wel daarin geslaag om 128 ambulanse met nuwe voertuie te vervang. Verder is 30 reaksievoertuie en 27 pasiëntvoertuie ook vervang. ’n Verslag wat die provin­siale portefeuljekomitee oor gesondheid opgestel en in Mei voor die wetgewer gedien het, het gelui mediese nooddienste skiet ver te kort. Weens ’n tekort aan ambulanse en personeel is die reaksietyd op oproepe in stedelike en landelike gebiede nie op standaard nie. Nog ’n probleem is dat die hersteltyd van ambulanse en ander noodvoertuie ook heeltemal te stadig is.