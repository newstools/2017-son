DIE cops het ’n verdagte wat glo ’n meisiekind verkrag het, vasgetrek. Die meisie (12) van Kalkfontein in Kuilsrivier is glo deur ’n buitelander ge-groom deur haar in te stop met chips en lekkers. Die bewering is dat die meisie sowat twee weke ge­lede in sy kamer verkrag is nadat hy haar geroep het om ’n R1 te kom haal. Ná die verkragting het hy hom uit die voete gemaak en was die polisie op sy spoor. Sers. Noloyiso Rwexana, ’n polisiewoordvoerder, het Donderdag bevestig dat hulle ’n verkragtingsaak ondersoek.  Dawn Roode, ’n gemeenskapsleier, was opgewonde toe sy hoor die verdagte is Vrydagoggend vasgetrek. Sy reken dis oor Son se knaende navrae hieroor. Sy sê: “Julle het vuur onder die polisie gemaak.  “Toe julle hulle kontak, het hulle vinnig gespeel om die ou te vang.” Roode sê ouers moet waaksaam wees teen mans wat op kwesbare kinders aas en die tipe wat ’n kind wil instop met allerhande geskenke. Sy sê: “Ons kinders word ge-groom vir verskillende goed soos pornografie, prostitusie en human trafficking.” Rwexana het gister aan Son bevestig dat die verdagte in die tussentyd vasgetrek is. 