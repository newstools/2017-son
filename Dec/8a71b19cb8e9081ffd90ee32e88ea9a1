AAN die voorrand van Kersfees het ’n gesin van Riemvasmaak in die Baaise noordelike gebiede alles in ’n verwoestende brand verloor. As en gebrande items was gister die stille getuienis van die brand, wat op ’n raaiselagtige wyse uitgebreek het. Caroline Herbst (47) en Petie (19), haar seun, kyk verslae na die gebrande matras en stukke sinkplaat wat van hul woning oorgebly het. Inwoners het Saterdagaand laat van ’n gillery wakker geword. “Ek het net gehoor hoe mense hier langsaan skree. “Toe ek buitentoe kom, het ek net hoë vlamme gesien,” het Imelda Mason, een van die bure, gesê. “Die een kant van die ander buurvrou se shack het afgebrand en hulle moes dit fix met sinkplate.” Mason blameer Petie. “Hy en sy vriende rook tik in die shack. Dis waarskynlik hoe die brand begin het. “Daar hang ongure karakters uit.” Petie ontken dit egter. “Ek het net gelê en slaap toe ek ewe skielik vlamme sien. My ma kon nie uit haar kamer kom nie.” Caroline het gesê haar seun het haar eintlik gered. “Ek kon nie by my deur uitkom nie en toe trap hy die deur af. Sy het in trane bygevoeg: “Ek het alles verloor. My seun is die enigste broodwinner in die huis.” Boonop is sy sieklik en hulle moet nou by ander inwoners in Riemvasmaak slaap. Kevin Booysen, ’n familievriend, het gesê almal in die gemeenskap, selfs dié wat nou die Herbst-gesin oor hul verlies uitlag, het die brand tevergeefs probeer blus. “Caroline se sesjarige kleinkind was ook in die huis, maar gelukkig is niemand ernstig beseer nie.” Al die kind se klere het uitgebrand en hy het met ’n oorgroot jas op die toneel gestaan. Johnny Arends, die raadslid in die area, het die gesin gisteroggend besoek. “Soos ek gehoor het, het die seun okkapyp gerook. Hy moes seker aan die slaap geraak het toe die shack aan die brand geslaan het.” Arends kon egter nie verder uitwei nie en het gesê sy plig is om die gesin nou by te staan, maak nie saak wat gebeur het nie. Volgens hom gaan hulle vandag die brandweer se verslag kry en Caroline gaan ’n affidavit by die polisie aflê. “Daarna sal ek kontak maak met rampbestuur en kyk hoe ons hulle kan help,” het Arends verduidelik. Kapt. Johan Rheeder, ’n polisiewoordvoerder, het nie op Son se telefoonoproepe gereageer nie.