FRUSTRASIE. Dít som die gevoel in die Oostelike Provinsie-krieketkamp op nadat ’n oorwinning in die provinsiale meerdaagse reeks die span wéér ontwyk het. Nader aan ’n sege kon die OP dié keer nie kom nie. Hy het net een paaltjie gekort om die Westelike Provinsie in Port Elizabeth te klop, maar moes weer ­tevrede wees met ’n onbesliste uitslag Die WP moes in sy tweede kolfbeurt 302 lopies aan­geteken het om te wen, maar het gereeld paaltjies verloor. Ontsê Dit het gelyk asof die OP sou wen, maar die besoekers het vasgebyt en op 234/9 gestaan toe die wedstryd geëindig het. Michael Cohen het op nr. 9 gaan kolf en hoewel hy nie die meeste lopies aangeteken het nie, was hy een van die WP se helde. Hoewel hy net ’n enkele lopie behaal het, het hy 53 af­lewerings daarvoor trotseer om die OP ’n oorwinning te ontsê. Die OP het van meet af die pas aangegee toe hy in die eerste beurt 349 lopies aangeteken het. Kirwin Christoffels (77), Eddie Moore (67), Matthew Christensen (51) en David White (45) het almal noemens­waardige bydraes tot die groottotaal gelewer. Tladi Bokako het die kolwers se goeie werk met uitstekende boulwerk opgevolg. Die WP is vir 195 lopies uitgehaal; Bokako het 5/30 laat kantel. Maar in sy tweede beurt was die OP oorhaastig om lopies aan te teken en sy kolwers is vir 147 lopies uitgehaal. Moore (34) en White (32) het die meeste daartoe bygedra. Brad Dolley (3/21) was die WP se suksesvolste bouler in sy tweede beurt. In die OP se tweede beurt het Bokako en Luvuyo Adam elk twee paaltjies geneem.