ACE Magashule bly die nuwe sekretaris-generaal van die ANC. Groot ontevredenheid het vroeër in die kamp van die ANC-voorsitter in KZN, Senzo Mchunu, geheers oor die “vermiste” 68 stemme in dié week se verkiesing. Ondersteuners van Mchunu het geglo dat as die stemme weer getel sou word, dit Mchunu as die ware nuutverkose sekretaris-generaal van die ANC sou aandui. Maar ná die tweede telling het Mchunu net ’n ekstra 15 stemme gekry. Dus het Magashule steeds met nege stemme gewen. Volgens ’n bron in die ANC sal Mchunu dié uitslag aanvaar en hom nie tot die hof wend nie. News24 verstaan dat die Ramaphosa-kamp onder toenemende druk van ­Zuma se ondersteuners was om nie dié saak verder te voer nie.  Daar was selfs dreigemente van Zuma se ondersteuners om die konferensie omver te gooi en dan te push dat verrigtinge van oor af moet begin. Die boonste ses posisies binne die ANC bly dus onveranderd. Intussen het die polisie die onderonsie tussen ’n cop en ’n joernalis in die Nasrec expo sentrum as ’n misverstand afgemaak. Dinsdagaand moes daar regdeur die nag gestem word vir die 80 lede wat die res van die ANC se Nasionale Uitvoerende Komitee (NUK) moet vorm nadat daar ’n fout op die stembrief was. Teen druktyd was die telproses afgehandel, maar die name van die verkose lede was nog nie bekend nie. – News24