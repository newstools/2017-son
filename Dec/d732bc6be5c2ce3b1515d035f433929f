OP DIE vooraand van die ANC se nasionale konferensie in Johannesburg, is die ANC-jeugliga in die Wes-Kaap in sy eie power struggle gewikkel. Dit volg nadat sommige aktiviste van die jeugliga hul provinsiale uitvoerende komitee (PUK) vroeër dié maand hof toe gesleep het. Die doel daarvan was om die konferensie van die Dullar Omar-streek (Kaapse Metro) te stop, maar die Kaapse hooggeregshof het nie die interdik toegestaan nie. Die aktiviste sê in ’n verklaring die saak gaan weer hof toe. Die PUK staan agter dr. Nkosazana Dlamini-Zuma om die naweek as die ANC-president verkies te word terwyl die aktiviste adj.pres. Cyril Ramaphosa ondersteun. Volgens Lizo Zo­siwe, ’n woordvoerder vir die aktiviste, gaan hul regspan die PUK se “onreëlmatighede” aan die hof uitwys. Dit hou verband met die voorbereidings vir die onlangse streekkongresse in die Suid-Kaap, Sentrale Karoo en Dullar Omar. Hulle beplan ook om interdikte te bring teen die Boland-, Overberg- en Weskus-streek se kongresse, wat vir vroeg volgende jaar beplan word asook die provinsiale kongres tussen 19 en 21 Januarie. Volgens Zosiwe is die huidige PUK onwettig omdat sy tweejaartermyn vroeër vanjaar reeds verstryk het. Hy voeg by luidens die grondwet van die ANC-jeugliga moes die PUK binne drie maande ná die verstryking van sy termyn ’n kongres belê het om nuwe leiers te kies. “Daarom vra ons die hof om in te tree,” sê Zosiwe. Andile Mbali, die sekretaris van die Wes-Kaapse ANC-jeugliga, sê hy is bewus van die saak. “Ons sal in die hof praat en daarom gaan ons nie nou kommentaar lewer nie. “Ons het reeds ons dokumente by die hof ingedien.”