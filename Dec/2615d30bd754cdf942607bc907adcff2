DARREN Smith sê sy doel op debuut vir SuperSport United was die perfekte Kersgeskenk aan homself. Dít toe die Matsatsantsa eers ’n agterstand van 0-1 teen Bloemfontein Celtic moes uitwis om met 1-1 gelykop te speel in ’n Premierliga-stryd in die Dr. Petrus Molemela-stadion. Smith, wat in die 70ste minuut deur sy afrigter, Eric Tinkler, ingespan is, was net ses minute op die veld toe hy sake gelykop gemaak het met ’n puik kopskoot van binne die doelgebied. “Ek is steeds speechless en in skok,” het Smith gesê. “Ek voel of ek op ’n ander planeet is. “Ek onthou toe hulle my sê ek gaan die nr. 9-trui dra. Dit was vir my baie spesiaal omdat ek van junior-vlak al met dié nommer speel. “En om ’n doel aan te teken, was vir my spesiaal,” het die boorling van Strandfontein gesê. Smith het ook groot lof vir Tinkler uitgespreek. “Hy het my die kans gegee en glo in my. Die ondersteuning van my ouers is ook priceless en ek sal vir ewig dankbaar wees aan hulle.” 