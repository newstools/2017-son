JACO Kriel het luidens gerugte ’n kontrak vir drie jaar met die ­Engelse Premier­liga-klub Gloucester gesluit. Die 28-jarige Springbok-losvoorspeler van die Lions het reeds in Junie ’n kontrak vir twee jaar by die Kubota Spears gesluit. Dit sal hom toelaat om steeds ­Superrugby vir die Lions te speel en dan aan die einde van die seisoen ook vir die Japan­se klub uit te draf. Dit beteken ook dat Kriel eers in 2019 vir Gloucester sal kan speel. Hy sal na verwagting die leemte vul wat Ross Moriarty in Gloucester se spelersgroep laat. Die vurige flank, wat 1,84 m in sy rugbystewels staan en die skaal op 100 kg trek, het tot dusver in 11 toetse vir Suid-Afrika gespeel. Hy was ’n lid van die Bok-span wat Frankryk in die toetsreeks in Junie met 3-0 geklop het. Ná die toetsreeks teen die Hane het Kriel die Lions deur die res van die Superrugby-seisoen as kaptein aangevoer. Hy het oorgeneem by Warren Whiteley, wat ’n be­sering opgedoen het in die toetsreeks teen die Franse. Kriel het voor die eerste toets teen Nieu-Seeland ’n skouerbesering op die oefenveld opgedoen. Johan Ackermann was die hoofafrigter van die ­Lions. Hy het hom ná die Superrugby-seisoen by Gloucester aangesluit. Ackermann se seun, ­Ruan, het hom reeds by sy pa aangesluit.