’N FIETSRYER is die naweek in Port Elizabeth dood nadat ’n vragmotor hom getref het. Algoa FM berig die voorval het Sondag omstreeks 16:30 in Victoria-rylaan in Walmer gebeur. Kol. Priscilla Naidu, ’n polisiewoordvoerder, het gesê Luka Chafulumira (25) het glo aan die verkeerde kant van die pad, teen die aankomende verkeer, op sy fiets gery. Gewaarsku ’n Munisipale vragmotor wat rommel van Buffels­fonteinstraat na die Walmer-stortingsterrein vervoer het, het Chafulumira getref. Hy is op die toneel dood. Die polisie ondersoek ’n saak van strafbare manslag en het fietsryers gewaarsku om die padreëls na te kom. Die gedeelte van Victoria-rylaan waar die ongeluk gebeur het, is berug vir ’n hoë voorkoms van ongelukke. Fietsryers was verskeie keer vanjaar ook die slagoffers van rowers wat hulle op dié stuk pad teiken.