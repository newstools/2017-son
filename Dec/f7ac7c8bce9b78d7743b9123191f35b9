SUID-AFRIKA wou meer as twee dae se toetskrieket teen Zimbabwe ingekry het, maar is vol vertroue vir die reeks wat teen Indië voorlê. Die Proteas het gister reeds op die tweede dag van die dag-aand-toets op St. George­park in Port Elizabeth met Zimbabwe klaargespeel. Daar was nog meer as ’n sessie se spel oor toe die sege met ’n beurt en 120 lopies beklink is. “Meer as twee dae sou goeie voorbereiding vir Indië gewees het, maar ek is bly die boulers het nou beurte agter die blad,” het die Pro­teas se instaan-kaptein, AB de Villiers, gesê. “Die blad het die boulers gehelp, maar hulle moes steeds die bal op die regte plekke plant. Hulle het dit vir lang tye reggekry.” Zimbabwe se kaptein, Graeme Cremer, het toegegee Suid-Afrika was te goed op ’n blad waarop daar beweging en wip was. “Ons kon nie by die toestande aanpas nie en ons tegniek het ons in die steek gelaat.” Zimbabwe het sy eerste kolfbeurt gister op 30/4 hervat en is gou vir net 68 lopies uitgeboender. Morné Morkel (5/21) het die besoekers groot probleme besorg en het die sewende keer in ’n toetsbeurt vyf paaltjies of meer geneem. “Ek was vooraf effens senuagtig, want ek het die afgelope tyd min wedstryde gespeel,” het Morkel gesê. Zimbabwe het sy opvolgbeurt met ’n agterstand van 241 lopies begin en aanvanklik het dit baie beter as met die eerste kolfkans gegaan. Met die telling op 75/1 het dit gelyk of Zimbabwe ’n beurtnederlaag kon vermy, maar daarna het die paaltjies vinnig geval. Zimbabwe is uiteindelik vir 121 lopies uitgeboul met Keshav Maharaj (5/59) die groot verwoester.