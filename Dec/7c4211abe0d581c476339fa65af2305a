AAN die einde van ’n nuuskonferensie deur die uitgeskopte DA-raadslid Rashied Adams was daar groot drama. Dit was toe die UDM se Mongameli Bobani ’n komiteelid van wyk 1 wat die nuuskonferensie onder valse voorwendsels bygewoon het, uit sy kantoor gesit het. Adams, tot onlangs nog die raadslid vir wyk 1, het die konferensie, om sy kant van die saak te stel, in Bobani se kantoor gehou. Dit is omdat die hoofsweep, Werner Senekal, glo opdrag gegee het dat alle kantore in die Wolraad-gebou gesluit moet word. Die raadsaal was die beplande venue, maar die UDM-kantoor was toe die enigste beskikbare kantoor. Gayle Pullen, ’n wykskomiteelid, het nadat Adams sy state­ment gelees en joernaliste se vrae beantwoord het, vir hom gevra waarom hy nie wykskomiteevergaderings bygewoon het nie. Sy het gesê sy het haar as ’n verslag­gewer voorgedoen om sy kant van die storie te hoor. “Ek kan bevestig dat daar twee wykskomiteelede is aan wie Ra­shied geld skuld. Julle moet self met hulle praat. Dit is baie ernstig.” Kort nadat Adams Pullen se vrae begin beantwoord het, het Bobani ingespring en aan Pullen gesê dis nie haar nuuskonferensie nie. “Die konferensie is deur Rashied gereël. Julle het genoeg tyd gehad om jul eie nuuskonferensie te hou.” Hy het haar daarvan beskuldig dat sy as ’n wit vrou ’n swart man op sy nuuskonferensie wil embarrass. “Kan jy die swart man toelaat om die media te vertel van sy suffering onder jou wit (Athol) Trollip,” het Bobani kliphard gesê. “Hou op om swart mense te embarrass en te verneder. Verlaat my kantoor,” het Bobani gesê. Pullen het gesê sy is ’n wykskomiteelid en Bobani manhan­dle haar. “Waarom maak jy dit oor ras? Hou op om my te stoot. Moenie aan my raak nie. Jy stoot my,” het Pullen bygevoeg. Komplot “Ek raak nie aan jou nie. Hou jul eie konferensie. Verlaat my kantoor. Jul dae is getel,” het Bobani gesê. Buite het Stephen Moore, ’n inwoner van wyk 1, gesê Adams skuld hom geld en seker nog 40 ander inwoners van wyk 1. Adams het voor al die drama gesê daar is van Junie ’n komplot om hom as raadslid uit te stoot. “Dat ek nie die maandelikse tithe betaal het nie, was ’n lame verskoning. Ek het net een betaling van my kandidaatfooi gemis.” Hy ontken hy skuld mense in sy wyk duisende rande. Nqaba Bhanga, die DA se provinsiale leier, het gesê Adams se skorsing het daarmee te doen dat hy nie sy kandidaatfooi van R16 000 betaal het nie.