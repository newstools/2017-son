AS JY drie dae lank puik krieket speel en twee oorwinnings behaal, verdien jy seker ’n afdag. Dit is wat met Grens gebeur het toe hy Boland in die onderskeie provinsiale reekse geklop het. Grens het net Donderdag en Vrydag nodig gehad om die beplande driedaagse wedstryd in Oos-Londen met vier paaltjies te wen. Die eendaagse wedstryd is toe van gister na Saterdag vervroeg en dié slag was Grens met drie paaltjies aan die wenkant. Met sy twee seges het daar nuwe sterre, Bongolwethu Makeleni en Kabelo Sekhukhune, vir Grens na vore getree. Makeleni het in sy eersterangse buiging sewe paaltjies laat spat. Boland het in sy eerste beurt 168 lopies aangeteken. Makeleni (3/58) was Grens se beste bouler. Sekhukhune het met 74 lopies kop bo water gehou in Grens se eerste beurt van 125 lopies. Makeleni was in Boland se tweede beurt weer op sy stukke met 4/26. Boland is vir 73 lopies uitgeboul en Grens moes in sy tweede beurt 117 lopies aanteken om te wen. Met Sekhukhune (32) weer die beste kolwer, het Grens 117/6 behaal. Marco Marais het ook sy kant met 23* gebring. Aya Gqamane (3/54) was in die eendaagse oorwinning Grens se beste bouler. Boland het 232/6 aangeteken en die tuisspan het die wenteiken behaal toe daar nog 35 balle oor was. Clayton Bosch (72*) was Grens se kolfheld en Makeleni (38*) het gewys hy kan nie met net die bal sukses behaal nie, maar ook met die kolf ’n bydrae lewer.