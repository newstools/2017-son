GAAN môre ’n magiese of maniese Maandag wees? Dit is seker ook ’n vraag wat antie Pat de Lille, mayor van Kaapstad, haar afvra as sy na die spieëltjie aan die wand kyk. Sy’s mos geskors van partybedrywighede hangende ’n ondersoek oor beweerde wanadministrasie.  Môre moet sy explain hoekom die DA se federale uitvoerende raad haar nie forever moet fire nie. Shêm, ek wonder of sy na die Krismis-paartie genooi is.  Dit hang seker ook af van die besluite wat die naweek geneem is by die ANC se kieskonferensie vir ’n nuwe president. Môre is Mzansi ’n ander land en ons vooruitsigte vir Krismis en 2018 lyk ook anders. Hoe sê Survivor se aanbieder? “The tribe has spoken”. In dié geval is dit die takke wat gepraat het. Vóór die aanvang van die konferensie wou 532 takke hê Cyril Ramaphosa moet die ANC vorentoe lei. Nkosazana Dlamini-Zuma het 17% steun gekry en Cyril so 55%. uBaba het ’n moeilike twee weke agter die rug met twee hofuitsprake teen hom. As sy voorkeurkandidaat en eks ook ’n dive vat, weet ek nie of paar danspassies en duur whisky sy kop­sere gaan verlig nie.  Daardie #ZumaMustFall-proteste weerklink dan nou hardop in my ore.  Die SA Raad van Kerke het sommer dadelik gevra Msholozi moet asseblief nie appelleer teen die hof se bevel dat hy ’n kommissie van ondersoek na staatskaping moet aan stel nie. Hy wou mos hê adv. Thuli Madonsela, die vorige OB, se verslag moet van die tafel gevee word.  Buying time, was sy strategie. Nou is sy draadjie geknip en moet hy die regskoste betaal. En hy word verbied om ’n nuwe hoof van die Nasionale Vervogingsgesag aan te stel. So Shaun Abrahams moet sy tassie pak en Cyril moet besluit who’da boss van die NPA. Raai wat! Zuma appeal nou ook dié besluit!  As NDZ17 wen, is dit nag, want sy omring haar met mense oor wie daar etiese vrae is. Party kry ’n men­tion in die staatskapingsverslag.  Ander het bande met die Guptas. Sy’t wel staatservaring, maar haar nasionale aanklank is laag. As CR17 wen, kan ons dalk weer ekonomies die kop oplig. Hy voorspel groei van 3% vir ons ekonomie in 2018. Een kommentator sê Cyril moet (as hy president word) JZ dadelik al voor Krismis herroep om internasionale vertroue in die land te herstel. Die takke wil ook hê Lindiwe Sisulu moet sy deputy wees.  Uncle Gwede sê totsiens as sekretaris-generaal by die ANC-konferensie. Hierdie besluit kan hy gelukkig nie Mantash nie. Die DA en EFF worry net so. Nie net oor Helen en Pat se exits, of Juju se weight loss nie. Met Cyril in beheer sal die alliansie-skeure gepleister word en hul kanse om in 2019 te rule, raak kleiner. Gemeet aan die takke se steun kan hy die ANC se beeld van ’n nierassige party herstel. Vandag begin die stemmery – sommer in one go. Eers wou hulle elke pos aankondig, stem en announce. Maar waarom as almal weet wie die kandidate is? Hou die gesiggies dop. Wat dink uBaba? En Ace Magashule en David Mabuzu, wat homself as kingmaker beskou het? The ANC tribe het gepraat. Ek kry gou my popcorn en gaan luister by die radio. Hêppie Krismis en New Year, julle! LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onder­werpe waaroor hulle gesels.