KORT ná AllPay is hulle amper elke dag daar – die lang tou vroue wat by ’n plek by die Cleary Park-winkelsentrum kom geld leen. ’n Car guard sê: “Dit gaan al van die 28ste (November) af so. Net nadat hul AllPay betaal is. “Van vroeg af wag hulle vir die centre se deur om oop te maak om geld te gaan leen.” Die Debt Review Centre, wat by die Nasionale Kredietreguleerder (NKR) geakkrediteer is, meen die leen van geld waarvoor nie begroot is nie, is ’n groot fout. Candice Powell van die sentrum sê leners neem dalk nie hul huidige finansiële situasie in ag nie. “Hulle loop dus ’n groter risiko om finansiële probleme te ondervind omdat hulle nie in hierdie maandelikse begroting vir dié lening se paaiemente voorsiening gemaak het nie.” Die Nelson Mandelabaai-sake­kamer maan ook teen die leen van geld in die feestyd. “Gegewe die huidige ekonomiese situasie in die land, sal ons verbruikers aanraai om nie te veel skuld in die feestyd te maak nie,” sê Nomkitha Mona, die sakekamer se hoofbeampte. “Die NKR het aansienlike ingrypings gemaak om roekelose leners wat die Nasionale Kredietwet (NKV) oortree, in te perk.  “Ons sal verbruikers aanraai om hul regte te ken en nie skuldooreenkomste aan te gaan wat hulle weet hulle nie kan bekostig nie.” Die mense met wie Son op Sondag gepraat het oor die rede waarom hulle geld leen so kort nadat hulle hul toelae gekry het, wil anoniem bly oor hulle skaam is.  Hul redes hiervoor strek van die behoefte aan geld vir die big days tot Krismisklere wat vir hul kinders nodig is. “Dit is DC (December) en die kinders maak ’n klomp demands. “Hulle sien watter klere hul tjommies dra en wil nie verstaan dat daai kinners se ouers vir goeie geld werk nie. “Ek het probeer om ’n lay-by te maak, maar ek het nie altyd geld gehad om dit te betaal nie. “So, ek kom leen nou om te kyk waar ek mooi klere vir die kinders kan kry,” sê ’n ma van Bloemendal. ’n Jong ma van twee seuns voeg by sy moet geld leen omdat haar kinders se pa se geld “te mooi” is om sy kinders ordentlik te support. “Ek werk vir min geld en doen wat ek kan, maar hy bring nie sy kant nie. Volgende jaar is dit ek en hy in die hof vir support. “Hy’t aangegaan met sy lewe en met sy nuwe girlfriend vergeet hy hy’t kinders. Maar God slaap nie en sien my en my kinders se trane.” Hampers Sy sê sy hoop om ’n beter werk te kry om die geld terug te betaal. Van die ander vroue sê hulle het mooi beplan en stamps vir hampers gekoop, maar dat die big days vereis dat jy kontantgeld moet hê. “Ek drink en ek sponge op niemand nie.  “Ek wil vir my eie entertainment met my eie kroon betaal.  “Mense lag met wit tandjies saam met jou wanneer julle saam drink, maar agterna sê hulle jy het hulle uitgevreet as jy nie jou geld wys nie,” sê ’n 30-jarige vrou van Salt Lake. En hoe hulle dit gaan terugbetaal, is volgende jaar se worries, sê hulle. Die Instituut vir Rasseverhoudinge (IRV) sê verhoogde lewenskoste weens die swak rand plaas verbruikers onder druk om in hul maandelikse behoeftes te voorsien, aangesien hul koopkrag verswak. Gerbrand van Heerden, ’n navorser, sê verbruikers word verder beperk deur die gebrek aan goeie werkgeleenthede in die land. “Maatskaplike toelaes het ’n belangrike rol gespeel in die verbetering van lewenstandaarde in Suid-Afrika deur mense uit die ergste vlakke van armoede te lig.  “Maatskaplike toelaes kan egter net soveel doen.  “Maatskaplike toelaes wissel van kinderondersteuning tot ouderdomspensioen- en ongeskiktheidstoelaes. Ál hierdie toekennings se waarde wissel van sowat R350 tot R1 500. “Maatskaplike toelaes met ’n beperkte waarde tesame met ’n hoë werkloosheidsyfer het daartoe gelei dat meer verbruikers sukkel om kop bo water te hou.  “Die gevolg hiervan is dat meer finansieel sukkelende verbruikers lenings soek wat hulle nie op lang termyn kan bekostig nie.”