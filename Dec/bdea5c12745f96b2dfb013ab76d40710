DRIE mans is Donderdag per helikopter van Tafelberg af gered nadat hulle op ’n staproete verdwaal het, sê ER24. Russel Meiring, woordvoerder, sê die paramedici is laat in die middag uitgestuur. Die mans is in die Porcupine-ravyn gevind en veilig na ’n stuk oop veld vervoer. Dis onduidelik of hulle plaaslike inwoners is en niemand is beseer nie. Meiring se raad aan toeriste en locals wat in die vakansie staproetes wil gaan doen, is om hul roetes fyn te beplan sodat hulle nie verdwaal nie. “Hou die nodige noodnommers op jou foon. As jy ’n roete ken, kan jy die nooddienste inlig oor landmerke op jou pad om die soektog te bespoedig. Pak altyd ook ’n noodhulpkissie en proviand.” – News24