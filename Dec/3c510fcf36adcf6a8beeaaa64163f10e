’N DOMINEE van ­Timothy Valley verskyn volgende week in die landdroshof in Gelvandale. Dít nadat hy glo ’n vuurwapen gerig het op ’n vermeende rower wat sy beursie gegryp het.  Maar volgens hom het die rower dié klag opgemaak. Ds. Graham Joseph (63) van Mpukostraat in die Baaise noordelike gebiede het net teëspoed met skelms. Dis die derde keer in die afgelope twee maande dat iemand hom besteel. In die laaste voorval is selfs sy vrou se sterk pynpille, entjies en spray gesteel.  Maar dit was eintlik die eerste voorval in Oktober vanjaar wat hom nou diep in die moeilikheid het. Op daai Vrydag omstreeks 17:00 het Joseph winkel toe gestap. “Ewe skielik het ’n ou sommer die beursie uit my hand uit gegryp en weggehardloop. Ek’t ’n saak by die polisie oopgemaak. “Die verdagte moes kort daarna die saak teen my oopgemaak het.  “Die aanklag is die rig van ’n vuurwapen. Ek het nie eens ’n pistool nie, so, ek weet nie waar hy daaraan kom nie.” Joseph het amper soos ’n misdadiger gevoel toe die polisie kort ná die tyd by sy huis opdaag en sê hulle soek ’n vuurwapen.  “Hulle het my hele huis deursoek en niks gekry nie. “Hulle het wel my seun se speelgoedpistool by hom gevind en dít gekonfiskeer.” Die polisie was volgens hom glo sonder ’n lasbrief daar. “Die ergste van alles is dat die verdagte steeds vry rondloop, sommer verby my huis ook.” Kol. Priscilla Naidu, ’n polisiewoordvoerder, sê: “Die klaer het in die straat geloop toe iemand sy beursie gryp en in die straat afhardloop. “ ’n Saak van diefstal is geopen deur die klaer, maar die saak is op 30 Oktober by die hof teruggetrek. Uitgehaal “Op dieselfde dag het die klaer in die diefstalsaak na die beweerde verdagte se huis gegaan en die verdagte se pa gekonfronteer. “’n ‘Vuurwapen’ is uitgehaal en die pa het ’n saak van die rig van ’n vuurwapen teen hom oopgemaak.  “Die speelgoedwapen is gekonfiskeer deur die polisie,” sê Naidu. “Ek is al 30 jaar in die bediening en het nog nooit ’n saak teen my gehad in my lewe nie. Ek was nog net een keer in die hof en dit was om te getuig,” sê Joseph. Die tweede voorval het net dae ná die beursie-insident gebeur. Die Sondagoggend het bendes glo by sy huis probeer inbreek. Joseph vermoed dis die ou wat Saterdag in sy huis kom sit en gesê het hy wil net praat. Toe hy later kyk, was sy hele bos sleutels net weg. “Ek het dieselfde dag nog al my slotte laat verander. “Daai Sondagoggend hoor ek hoe iemand probeer inbreek, vermoedelik met die sleutels, maar dit het nie gewerk nie.” Die derde voorval het oor die afgelope naweek plaasgevind.  “Die man wat by my werk, was alleen in die huis. Hy het ’n groot pak Adco-Dol-pille gesteel van my vrou, asook haar sigarette en duur sprays. Die polisie was hier, maar hulle wou nie ’n saak open nie, want ek het nie die beskuldigde gesien nie.  “Ek het die Bethelsdorp- polisie weer gebel en gevra vir iemand wat hulself in Afrikaans kan uitdruk, maar tot nou toe was daar geen sukses nie.” Joseph sal weer op 29 Desember in die hof verskyn op aanklag van die rig van ’n vuurwapen.