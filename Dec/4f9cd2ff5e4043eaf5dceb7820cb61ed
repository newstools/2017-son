CALITZDORP. – Hy is ’n bang man ... ’n skytbang man. Patrick Booysen van Royal Heights leef behoorlik in vrees. Booysen se broek bewe vir sy saamleefmaat, Elouise May, tot so ’n mate dat hy nie eens met Son oor sy probleem wou praat nie. Maar Booysen se buurmense het hom tog oorreed om sy hart oop te maak. By Son se besoek het Booysen met ’n verbrande been in die kombuis skottelgoed gewas. Net hy en sy kinders was tuis. Hy vertel: “Dis sy wat my so slaan. Ek slaan nie meer terug nie. Ek het pyn ... baie pyn. Laas week toe verbrand sy my met kookwater dat ek in die hospitaal ’n draai moes gaan maak.” Volgens Booysen het hy ook twyfel oor May se swangerskap. Hy sê: “Sy sê lelike dinge wat my baie seermaak. En sy gaan my weer slaan as sy hoor julle was hier. Nou kan ek nie eens meer gaan werk nie. Ons verloor broodgeld vir die kinders.  “Die arme kinders is nou heeltemal op hul eie. Dis elke naweek se ding. Ek weet voor die Vader nie meer wat om te sê om haar stil te kry nie.  “Ek het nie eens meer ’n ma waarheen ek die kinders kan stuur nie. My lyf is al voos geslaan.” Bure het aan Son vertel hulle kry Booysen baie jammer en wil graag help. Hulle het toe onderneem om die saak onder die aandag van die welsynsmense te bring. May sê op haar beurt Booysen lieg en hy moet gaan werk. Sy sê sy gaan nie oor haar lewe praat nie.