DIE Baaise hooggeregshof het die appèl van die vermeende Nigeriese sekspastoor teen sy eerste mislukte aansoek om borgtog gister van die hand gewys. Regter Glen Goosen het sy appèl aangehoor. Past. Timothy Omotoso (59) het nie gister se hofverrigtinge bygewoon nie. Omotoso is die stigter van die Jesus Dominion International Church. Hy staan tereg op tien aanklagte van mensehandel, twee van verkragting en tien van seksuele aanranding, waarby vroue en meisies so jonk as 13 jaar betrokke is  Goosen het gister in sy uitspraak gesê die besluit van die landdros om nie borgtog toe te staan nie, is gebaseer op die essensie van die staat se saak – naamlik dat daar ’n kans is dat die appellant sy verhoor kan ontduik, asook dat hy gaan inmeng by getuies en hulle intimideer.  Goosen sê die landdros het in dié verband ’n positiewe bevinding gedoen. Hy meen die appellant het ook aangevoer die landdros het dit teen hom gehou dat hy in sy eerste aansoek om borgtog op ’n beëdigde verklaring staatgemaak het. Volgens Goosen is dit nie die geval nie. Goosen sê wat die landdros bedoel het, is dat die vertroue op ’n beëdigde verklaring beperkings het as gevolg van die bewyskrag daarvan. Goosen sê die landdros het dus nie haar bevinding daarop gebaseer dat die aansoek met ’n beëdigde verklaring gebring is nie.  Volgens Goosen is die hoofbasis waarop die appellant sy appèl baseer, die feit dat die landdros ’n fout begaan het in haar bevinding deur vas te stel daar’s ’n moontlikheid dat die appellant sy verhoor sal ontduik en by getuies inmeng. Die verdediging sê dié fout is gebaseer op die toelaatbaarheid van die ondersoekbeampte se getuienis. Die verdediging sê dié beampte was ’n swak getuie. Goosen sê die verdediging het ook aangevoer die appellant is ’n onwettige immigrant, terwyl die bewyse voor die hof, aldus die verdediging, dít nie staaf nie.  Goosen sê die verdediging sê daar is geen stawing vir die beampte se getuienis dat die appellant geen vaste adres het, dat sy status in die land nie geverifieer kan word en dat hy in Engeland vir bedrog gearresteer en gedeporteer is nie. Goosen sê die ondersoekbeampte se getuienis oor die aard van die oortredings en die Omotoso se modus operandi dui daarop die klagte is ongetwyfeld baie ernstig.  Goosen sê die getuienis oor die wyse waarop die oortredings na bewering gepleeg is, dui op ’n graad van dwang en intimidasie van die vermeende slagoffers in die uitvoering van die misdaad. Lappe Volgens Goosen blyk dit uit die ondersoekbeampte se getuienis die appellant is dalk gehelp deur vroue wat ’n rol gespeel het in die identifisering en werwing van jong vroueslagoffers. Goosen sê dit blyk voorts uit die beampte se getuienis dat aantygings van seksuele wangedrag deur die appellant op die lappe gekom en in die kerk gesirkuleer het. Dit het daartoe gelei dat van die klaers – wie se identiteit aan die appellant bekend is – verplig was om hul foonnommers te verander weens dreigemente en intimidasie.  Dis ’n faktor wat die ondersoekbeampte laat oorweeg het om die klaers in ’n getuiebeskermingsprogram te plaas. Volgens Goosen het die landdros die kritiek teen die ondersoekbeampte – dat sy getuienis gissings en oordrewe is – aangeroer.  Sy’t die ondersoekbeampte se getuienis aanvaar en bevind die modus operandi van die appellant in die beweerde uitvoering van die misdade, die vroue se omstandighede en lidmate wat hom beskerm, nie op gissings gebaseer is nie, maar op sy kennis van die saak. Goosen sê die landdros het tot die slotsom gekom daar is wel ’n waarskynlikheid van inmenging en intimidasie deur die appellant. Hy’t bevind die landdros het geen fout begaan nie.  Die saak hervat Dinsdag in die Baaise landdroshof.