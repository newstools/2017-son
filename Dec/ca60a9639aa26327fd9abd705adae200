HY IS die nasionale voorsitter van die Patriotic Alliance (PA) en hoef nie in die Nelson Mandelabaai-metro se raad te dien nie. Só het Marlon Daniels, die PA se enigste raadslid, gesê kort voor die mislukking van sy mosie van wantroue in Athol Trollip, die Baaise burgemeester. Hy het benadruk dat hy binne die volgende paar ­weke “weggaan” en sal binnekort kennis daarvan gee. Die DA-raadslede het toe almal begin hande klap. Voor die aanvang van die raadsvergadering het ’n PA-lid van die noordelike gebiede, Anita Koopman-Smith, haar ontevredenheid oor ­Daniels uitgespreek. Sy het op ’n DA-optog voor die vergadering met ’n plakkaat geloop waarop daar beweer word Daniels tree op sonder ’n mandaat van die party en dat hy verwyder moet word. “Die PA is nie sigbaar in die Northerns nie en die kiesers is ontevrede. “Dit gaan nie hier oor mag nie – dit gaan oor onse ­gemeenskap,” het sy gesê. “Daniels worry net oor homself, nie oor die gemeenskap nie. “Sedert die verkiesing verlede jaar het hy nog nie een openbare vergadering gehou nie. Gekruip “Die mosie van wantroue dui daarop dat hy magshonger is.  “Hy is soos ’n baba wat gekruip het en toe ná een tree probeer hy hardloop,” sluit sy af. Christopher King, voorsitter van Spectrum Alert, ’n maatskappy saamgestel deur die Algoa- en Northern Areas-taxivereniging, meen Daniels makeer ’n visie en het PA-lede van die party vervreem. “Hy is kortsigtig en gebruik die mense van die noordelike gebiede as ’n rookskerm vir sy eie gewin.” Terence Langtree, sekretaris van die Northern ­Areas-taxivereniging, meen Daniels kan die IPTS-busdiens, wat binnekort op die pad is, kelder aangesien hy van Trollip, die dryfveer daaragter, wil ontslae raak.