DAAR hang ’n swaard oor hul kop, maar die skoolgemeenskap van die Hoërskool Beauvallon het nog hoop. Dié kwaai gevandaliseerde skool was een van vele wat deur die Wes-Kaapse onderwysdepartement (WKOD) geoormerk was om gesluit te word. Maar die gemeenskapsorganisasie Ray of ­Hope in Valhalla Park het ten spyte van alles wat teen die skool tel, skouer aan die wiel gesit om die gebou weer reg te kry vir sy aanvanklike doel – om kinders in die gebied op te voed. “Ons vra die breër gemeenskap om nie moed op te gee met die skool nie,” sê Zoereida Abrahams van Ray of Hope. Die skool het tans net sowat 150 leerders en 5 onderwysers.  Nou is die gemeenskap, met drie lede van Ray of Hope aan die spits, besig om dinge te verbeter en die skool se voortbestaan te verseker. David Lawn, skoolhoof, sê: “Die onderwysdepartement het vroeër die go-ahead gegee om met herstelwerk te begin, maar skielik was daar nie meer geld om die werk te voltooi nie.” Ray of Hope het toe ver­lede maand ingespring en die werk uit hul eie sak begin doen deur die skoolgebou te verf en bosse uit te kap. Maar daar is nog werk wat gedoen moet word.  Die organisasie en skoolhoof het onlangs met die WKOD vergader om die skool se toekoms te bespreek. Lawn sê die departement is weer aan boord met die herstel van die skool.  Nog ’n lid van Ray of Hope, Betty Links, sê die gemeenskap het reeds moed opgegee. “Maar ons wil die mense vra om weer te glo, want daar sál goeie dinge uit hierdie skool kom.” Die organisasie vra ook dat ouers hul kinders vir volgende jaar moet registreer.  Jessica Shelver, woordvoerder vir die Wes-Kaapse minister van onderwys, sê die WKOD sal binnekort sy plan vir die skool aankondig.