“EK IS so jammer vir wat ek aan jou gedoen het. “Ek weet niks wat ek sê, sal jou terugbring nie. Ek hoop jou ouers sal my eendag kan vergewe vir wat ek gedoen het.” Dit was Randy Tango se woorde by monde van sy lawyer gister in die Kaapse hooggeregshof om te bewys hy is jammer oor sy dade, maar dis too little, too late. Tango het vroeër dié week erken hy het Stacha Arends (11) in Maart verkrag en vermoor. Regter Robert Henney het sy pleitverduideliking aanvaar. Tango het ook tereggestaan op vier aanklagte van verkragting wat glo tussen 2008 en 2012 gebeur het. Hy is aan die verkragtings onskuldig bevind. In een van die voorvalle het hy ’n 14-jarige meisie swanger gemaak. Tango het gesê dit was nie rape nie, maar seks. Hy het egter erken hy het geweet sy was minderjarig. Henney het hom aan statutêre verkragting skuldig bevind. Henney het gesê die vroue het nie die hof oortuig dat hulle wel verkrag is nie. “Daarmee sê ek nie dit het nie gebeur nie, maar die bewyse voor die hof is nie genoeg nie.” Adv. Koos Smit, Tango se lawyer, kon geen wesenlike of spesiale omstandighede vir versagting lys nie, maar het aangevoer hy het berou getoon. “Hy het skuldig gepleit. Hy het gesê hy is jammer.” Henney wou weet of Tango ’n ander keuse gehad het omdat sy DNS hom met die misdade verbind het. Adv. Maresa Engelbrecht, die staatsaanklaer, het in slotbetoë gesê Tango het skuldig gepleit omdat sy DNS en ander forensiese bewyse gevind is op Stacha, sy beddegoed en die laken waarin sy ge-dump is. “Hy het dus nie ’n keuse gehad nie. “Hy het die kind dopgehou en moes sy move vooruit beplan het. Dit was nie op die ingewing van die oomblik nie. “Hy het Stacha goed geken. Hy en haar ma was saam op skool. Die hof moet ’n sterk boodskap uitstuur sodat geweld teen kinders stopgesit word.” Engelbrecht het ook ’n brief van Sandy Markgraff, Stacha se ma, uitgelees. “Ons kind se dood het ’n leemte gelaat wat nooit gevul kan word nie. Die dag toe ons haar verloor het, het ons onsself verloor.” Tango sal Maandag gevonnis word.