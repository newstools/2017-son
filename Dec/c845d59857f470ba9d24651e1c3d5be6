DIE hartseer klop hart aan die vensters van haar siel. Sandy Markgraff is bly dat haar dogter Stacha Arends se killer seker nooit weer die buitekant van ’n tronk sal sien nie. Maar die gamôs Randy Tango het haar van een precious ding ontneem: Kersfeestye saam haar Stacha. Sandy se stem bewe as sy praat van die eerste Kersfees wat hulle sonder Stacha sal moet trotseer. Stacha het op 27 Maart vanjaar nie ver van haar ouerhuis in Tafelsig, Mitchells Plain, verdwyn nie. ’n Dag later is haar lyk nie ver vandaar by ’n sportveld gekry. “Kersfees is bietjie meer as ’n week weg, maar ons het nog nie eens lus gekry om die Krismisboom op te sit nie,” sê Sandy hartseer. “Stacha was die een wat my altyd met die decorations gehelp het. “Sy het uitgesien na hierdie Kersfees want sy wou vanjaar ’n tablet hê. “Haar jonger broertjie, Odin (5), was verpletterd oor die nuus van sy suster se wrede dood, want hulle was baie close. “Ek dink ’n Kersgeskenk wat die owerhede ons kan gee, is om gemeenskappe bewus te maak van iemand se history teenoor veral kinders, wanneer hulle só ’n mens op parool wil vrylaat.” Klein Zahnia Woodward was maar ’n brose ses maande oud toe sy op 30 Desember 2016 in Ocean View deur ’n dwaalkoeël getref is. Haar ma, Cindy, sê hierdie Kersfees is iets waarna sy nie uitsien nie. “Ek het net een Kersfees op aarde met my baby gehad. Één. “Ek het nog nie justice gehad nie want haar killers is dan nog steeds op pre-trial. “Dit is bitter moeilik vir my want ek werk in die retail business en wanneer ouers vir hul kinders pienk goedjies kom koop, dan herinner dit my daaraan dat dit iets is wat ek nooit weer vir Zahnia sal kan doen nie.” Camron Britz (14), ook van Ocean View, se wrede dood het ook skokgolwe deur ’n reeds misdaadvoos gemeenskap gestuur. Camron was op 1 Julie van ’n bonfire weggelok onder die voorwendsel dat haar ouers haar soek. Haar lyk is ’n dag later in bosse naby Slangkop-weg gevind. Haar ouer suster, Roshné, sê die aanbreek van Kersfees gaan die sweer weer laat oopbars. “Hierdie gaan ’n harde, harde tydperk vir almal van ons wees. “Camron se stoel langs die Kersfeestafel gaan leeg wees. Sy is nie meer daar om Mammie met die decorations te help nie...” Nóg ’n moord wat grillings en rillings langs Suid-Afrikaners regoor die land se ruggrate laat afhardloop het, was die moord op Courtney Pieters in Elsiesrivier. Hul loseerder, Mortimer Saunders, is kort na die ontdekking van Courtney se lykie vasgetrek en loop tans hof oor dié grumoord. Courtney se mammie, Juanita Pieters, is tans baie siek en wou nie praat oor hoe sy Courtney oor die Kersgety gaan mis nie. Intussen sê Dessie Rechner van die Pink Ladies organisasie hulle staal hulself vir ’n baie besige tydperk. “Kinders wat veral hierdie tyd van hul huise wil wegloop, moet besef van die gevare wat daar buite skuil. “Een ding waaroor ek deesdae oorstelp oor is, is dat enige vermistingsaak van ’n kind tot op die ouderdom van 18 jaar dadelik onder die polisie se FCS-eenheid se aandag gebring moet word.  “Ouers moet kennis neem dat as hulle kinders wegraak en onder 18 jaar oud is, móét daardie polisiestasie dit onder die FCS se aandag bring,” het Rechner gesê. 