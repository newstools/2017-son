ROBERTSON. – Die vakansie is vol pret. Kinders hier hou hulle daagliks besig met ’n program wat deur die Wes-Kaapse onderwysdepartement (WKOD) moontlik gemaak is. Behalwe die speletjies wat hier by die Primêre Skool De Villiers gespeel word, kry elke kind ’n heerlike middagete wat ook ’n vrug of twee insluit. Volgens die toesighouers kom daar daagliks kinders in groot getalle om aan die program te kom deelneem. Hier word sokker, rugby, netbal, skaak, domino’s en bofbal gespeel. Die kinders is reeds soggens vanaf 08:00 by die skool. Spanne word ingedeel en dan begin die groot pret. John Koert (12) sê hy is so bly dat hulle hulle nou elke dag by die skool kan kom besig hou. Koert sê hy geniet veral die domino’s en neem ook aan die bofbal deel. Sandra Cook (13) sê sy staan al soggens vroeg op om haar mammie te help om die huis netjies aan die kant te maak. “Sodra ek my ma klaar gehelp het, sorg ek dat ek by die skool kom om my dag daar te geniet.”