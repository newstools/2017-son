JA, DIE feestyd is ook met reg die vreestyd. Want dis ook brandtyd in die versengende hitte. En toe gebeur die ergste met die mense van die plakkerskamp 7de Laan naby Kalksteenfontein. Meer as 500 mense is dakloos gelaat nadat ’n vlammehel 150 strukture verswelg het. Baie het alles verloor. Maar die feestyd is ook die tyd vir gee en omgee. Hulp het ingestroom en die meeste mense bly nou in die gemeenskapsaal. Die mense het tougestaan vir klere-skenkings. Die Stad Kaapstad gaan ook voort met ’n behuisingsprojek. So, baie mense gaan in nuwe huise intrek. Die mense het ook start­erkits gekry om strukture te bou.  Groot maatskappye het ook ingespring om die mense te help.  En dit was verstommend hoe lede van ander gemeenskappe ingespring het met hulp en donasies. 