NIEU-SEELAND het gister wraak geneem vir laas week se nederlaag in die eindstryd teen die Blitsbokke in Doebai. Die Springbok-sewesspan het laas week in die eerste toernooi in die wêreldreeks in die Woestynstad koning gekraai. Die All Blacks se sewesspan het egter gister die Blitsbokke met 19-12 in die halfeindstryd van die toernooi in die Kaap uitgeboender. Die Kiwi’s het die verdedigende kampioen van verlede jaar se toernooi in die Kaap, Engeland, vroeër met 14-5 geklop.  Die Blitsbokke het vroeër met ’n geweldige terugvegpoging teen Fidji in die kwarteindstryd vorendag gekom. Philip Snyman, kaptein van Suid-Afrika, het die eerste drie van die wedstryd teen die All Blacks gedruk. Die Blitse het met die doelskop misluk en met 5-0 voorgeloop. Tim Mikkelson het egter die telling gelyk gemaak. Vilimoni Koroi het met die doelskop geslaag om sy span met 7-5 te laat voorloop.  Cecil Afrika het sy ervaring gewys toe hy van ’n vinnige tik­skoppie gaan druk het om die rustydtelling 12-7 in die tuisspan se guns te swaai. Koroi en Joe Webber se drieë het egter die knoop vir die Kiwi’s deurgehaak.  Tim Agaba het ’n gulde geleentheid verbou om sake gelykop te maak toe hy in die doodsnikke voor die doellyn aangeslaan het. Puntemakers: Blitse – drieë: Philip Snyman, Cecil Afrika, doelskop: Branco du Preez. All Blacks – drieë: Tim Mikkelson, Vilimoni Koroi, Joe Weber, doelskoppe: Koroi, Andrew Scott Knewstubb.