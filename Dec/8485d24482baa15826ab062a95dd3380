DIE New Beginnings-gospelgroep is ’n jaar gelede onder leiding van Godfrey Philander, musikant van Lammershoek Farms & Winery in Paardeberg, gestig. Godfrey is passievol oor sy gawe en het dit goed gedink om saam met sy vrou, Wilhelmina, ook ’n kranige sangeres, die groep te begin. Hul genre is gospel en die hooffokus is om die boodskap van Jesus se liefde oor te dra. Die groep (skoolgaande kinders en jeugdiges) bestaan tans uit 11 lede, meestal woonagtig in Paardeberg. Hulle is almal toegewyd en spandeer hul vrye tyd meestal aan oefensessies wat hulle bekwaam om mekaar se instrumente aan te durf. Die musiekmakery hou die jeug, wat deesdae so erg deur dwelms en bende-aktiwiteite geteister word, van die straat af. Die saad van musiek maak word gekweek by andere wat hulle sien optree. So word dit ook aan ’n volgende generasie oorgedra. Die groep beweeg sedert sy bestaan van plek tot plek in die Boland en raak die harte van mense van alle ouderdomme aan. Hulle het onlangs ’n suksesvolle optrede in die Jehovah-saal in Malmesbury gehad.  New Beginnings tree op 23 Desember by die Rondeheuwel Primêr-skoolsaal in Hermon op. 
