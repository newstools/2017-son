HY WAS ses minute lank dood. En nadat ’n reddingswerker geweier het om op te hou resussiteer en uiteindelik ’n pols kon kry, was Darren Jacobs ’n verdere drie dae in ’n koma. Totdat hy skielik net op die vierde dag wakker geword het. Louise en Johnny Jacobs van Rocklands in Mitchells Plain sê hul seun is nou hul eie Krismis­wonderwerk. Darren was Saterdagaand saam met sy vriende by die Mitchells Plain-fees toe mense mekaar by die kaartjieskantoor begin vertrap het om by die fees in te gaan. Drie ander mense wat ook die fees wou bywoon, is in dieselfde voorval lig beseer. Darren was aan die voorkant en byna binne die venue toe mense oor hom begin storm het. Hiervan kan hy niks onthou nie, maar sy vriend Lance van Niekerk sê hy sal die gebeure nie sommer vergeet nie. “Ons almal was teen ’n muur vasgedruk en toe ek weer sien, het ek net Darren se een tekkie op die grond sien lê. “Niemand wou ons help soek na hom nie. Daar was ’n ambulans waarin die beseerdes was, maar hulle wou nie hê ons moet kyk of Darren dalk daarin is nie. “Ons is na die stage waar ons gevra het of hulle nie ’n announcement kan maak oor of iemand Darren gesien het nie, maar ons is gesê hulle kan nie nou die musiek stop nie.” Johnny Jacobs sê hulle het die ergste gevrees toe hulle die dreaded oproep oor sy seun kry. “Soos wat ek dinge verstaan, was daar ’n fire and rescue-ou op die toneel wat geweier het om te aanvaar my kind is dood. Ons is baie dank aan hierdie man verskuldig. “Darren was ses minute dood. Ses minute. En nadat hy drie dae in ’n koma was, het die hospitaal ons gebel en gesê ons moet dadelik soontoe gaan. “En mens wat ons maar is, het ons die ergste gevrees, maar toe ons daar kom, het Darren regop en wakker gesit.” Darren se ma, Louise, sê hulle is dankbaar dat hul seun nou aan die herstel is. “Daar is nog swelling op sy brein en hy ly aan geheueverlies. “Net nou die dag het iemand Darren R200 gegee en hy het dit gaan wegsit, maar kon later nie meer onthou waar hy dit gesit het nie. “Ek sidder om te dink watter tragedie kon gebeur het veral omdat die plek waar Darren amper gesterf het, die venue gister vir sy suster se troue was. “Hy (Darren) is ons Kersfees­miracle. Hy is ’n bewys dat gebede verhoor kan word.” Darren se oupa Charles Harris beaam dié sentiment. “Dit kan niks anders as gebede wees nie. “Die feit dat Darren vandag nog lewe, is die werk van die Here.” Darren was by Son op Sondag se besoek aan sy ouerhuis aan die stil kant en het met ’n halwe oor na sy familie se gesels geluister. Hy kon die skaafmerke aan sy lyf wys, maar kan nie onthou hoe hy dit opgedoen het nie. Volgens sy ouers glo Darren dat hy iewers by ’n stoof gebrand het. Die eienaar van die Mitchells Plain-fees, Rosario Brown, sê hy is baie bly dat Darren so mooi aan die herstel is. “Die fees raak al hoe gewilder en ons beplan elke jaar dat twee of drie duisend mense meer as die vorige jaar die fees sal bywoon. “Maar hierdie jaar was daar sewe, agt duisend meer mense. “Toe ek die klomp mense daar sien, toe het ek onmiddellik planne in werking gestel om die druk op die hoofhek te probeer verlig. “Ek woon in Mitchells Plain en sal graag wil sien dat niemand by die fees seerkry nie. Ons gaan volgende jaar seker maak dat dié soort voorval nie weer gebeur nie.”