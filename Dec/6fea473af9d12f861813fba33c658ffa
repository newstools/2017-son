REËN het gister in Durban gekeer dat die Cape Cobras se halfeindstryd in die RamSlam T20-krieketreeks teen die Dolphins plaasvind. Die Dolphins het dus sonder om ’n lopie aan te teken óf ’n paaltjie te neem hul plek in die eindstryd van dié kitsreeks bespreek. Die span van KwaZulu-Natal sal nou môre in die eindstryd in Centurion teen die Titans te staan kom. Die Dolphins het ná die ligawedstryde in die tweede plek op die punteleer klaargemaak, met Ashwell Prince (afrigter) se Kaapse span in die derde plek. Dít is waarom die Dolphins dus plek in die eindstryd bo die Kaapse franchise gekry het. Mark Boucher (afrigter) se Titans het Woensdagaand hul plek in die eindstryd bespreek deur die Warriors in Centurion te klop. - Natheer Marshall