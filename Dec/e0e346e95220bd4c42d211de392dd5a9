   BESTE leser   Ons staan nou net voor Kersfees en dit voel asof ons omtrent in die Twilight Zone is. Daarom sê ek: Stop ’n bietjie die bus. Mense raak verskriklik gejaag om alles af te handel. In sekere gevalle raak hulle amper histeries. Maar om so ’n bietjie briek aan te draai, moet jy prioritiseer en kalmer word. Ongeag jou godsdienstige voorkeur, moet jy onthou dit is eintlik ’n geestelike viering. ’n Tyd vir introspeksie. ’n Tyd van samesyn. Dit gaan nie oor die dolle kommersiële gejaag na wind nie. Dis nie die tyd vir winkels om jou voor te skryf nie. Dit gaan nie oor wie die blinkste en grootste presente koop nie. Dit gaan nie oor daardie oordadige kosse op die tafel nie. Dit gaan nie oor die bling met ál die tinsel en wie die grootste Krismisboom in die voorkamer het nie. Die rede hoekom ons iets vir mekaar gee, is ’n ou tradisie. Dit is die uitruil van energie. So, jy hoef amper niks te koop nie. Maak jou eie toffie-appels of beskuit en gee dit as geskenk. Hier praat ek nou met die ouers, natuurlik. Want vandag se kinders wil mos die beste, nuutste en duurste hê. Draai ’n bietjie briek aan daar. ’n Vriend van my het vir sy dogter ’n geldjie gegee op haar verjaardag. Niks “romanties” of blink nie. Maar dit het toe die grondslag gelê vir die proses om te begin spaar vir daai tablet wat sy so graag wil hê. Vir Kersfees sal hy haar nóg ’n geldjie gee. Dit is ook die tyd vir die uitruil van liefde, deernis, begrip en vergifnis. Die laaste is belangrik, want ons vier die geboorte van ’n man wat gereeld gepraat het oor vergifnis – en dit ook uitgedeel het. Baie mense het opgegee met die versierings, want dis soveel moeite.  Kry maar ’n dennetak, en sit ’n paar linte op, want dis mos ’n fees. Jy hoef nie oorboord te gaan nie. Vat ’n appel (vroulik) en lemoen (manlik) en steek dit vol naeltjies. Rol dit in ’n mengsel allspice, nutmeg en kaneel, en los dit in ’n bak op ’n plek waar die mense bymekaar sal kom. Dit gee ’n Kersgevoel en geur deur die huis. Die Jin- en Jang-energie (voorgestel deur die appel en lemoen) sal die balans en energie in die huis hou. Los dit daar tot met die nuwe jaar. ’n Geseënde tyd vir jou en jou geliefdes. 