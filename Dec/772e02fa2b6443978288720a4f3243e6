NET soos laas jaar het die Springbok-sewesspan weereens voor sy tuisskare teleurgestel. Die Blitsbokke is gister deur die All Blacks met 19-12 in die kwarteindstryd van die sewestoernooi op teleurstellende wyse in Kaapstad uitgeboender. Laas jaar het Neil Powell, afrigter, se span ten minste daarin geslaag om die eindstryd op sy tuisveld te haal.  Engeland het egter die Blitse se partytjie bederf deur hulle in laas jaar se eindstryd te klop. Die kampioen van die wêreldreeks het die All Blacks laas week in die eindsryd van die toernooi in Doebai geklop. Die Blitsbokke het egter gister nie daarin geslaag om die aanslag van die manne in swart af te weer nie.  Die All Blacks was vroeër in die toernooi nie op hul beste nie. Niemand sou dié uitslag teen die Blitse voorspel het nie – veral nie nadat Amerika die Kiwi’s Saterdag met 22-0 van hul voete af gehardloop het nie. Scott Curry, kaptein van die All Blacks, en sy manne het egter uitstekend gevaar om deur te dring na die eindstryd, waarin hulle teen Argentinië te staan gekom het. Kanada het vroeër met 12-14 teen Argentinië in die ander halfeindstryd sy rieme styfgeloop. Die Blitsbokke moes tevrede wees om sake vir die bronsmedalje dus teen Kanada uit te spook. Philip Snyman, kaptein, en sy manne was rustyd met 14-5 voor. Die spoedvraat Rosko Specman, het ná rustyd die telling tot 19-5 gerek. Kanada het egter teruggeveg en drie drieë van hul eie gedruk wat die telling tot 19-17 vernou het. Met Kanada op die aanval in die doodsnikke, moes die Blitsbokke vir hul lewe verdedig. Hulle was gelukkig om aan die oorwinning vas te klou. Snyman was nie gelukkig met sy span se vertoning nie. Hy het agterna gesê: “Ons het een of twee drieë teen die All Blacks gemis. “Ongelukkig het ons ’n paar foute gemaak. “Ons sal dié toernooi nou net agter die blad moet sit en vorentoe kyk na die toernooie wat voorlê,” het die Blitbok-kaptein bygevoeg. Maklik In die eindstryd van die Beker-toernooi het Nieu-Seeland rustyd met 14-7 voorgeloop voordat hulle verspot maklik met 38-14 as oorwinnaar uit die stryd getree het. Die All Blacks skuif nou op na 41 op die puntelys van die wêreldranglys ná twee toernooie, terwyl die Blitsbokke nou 39 punte het.