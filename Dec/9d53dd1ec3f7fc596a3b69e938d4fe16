’N KERKMAN steek glo sy Bybel weg as hy ’n “stukkie” soek. Nou word mense gewaarsku om op die uitkyk te wees vir ’n man wat deur-tot-deur geld insamel in die Boland- en Weskus-area. Koos Mathyse sê egter hy is ’n apostel by die Healing of Broken Hearts Ministries wat bedienings in verskeie dorpe doen. Tog weet g’n siel van dié kerk nie. Dié “apostel” het onlangs onwetend in Son vasgeloop toe hy vir ’n paar rand kom aanklop het. Hy het ’n sertifikaat en kollektelys voorgelê as bewys.  Die sertifikaat pryk met die naam Outcomes Community Project – Uitkoms Gemeenskap Projek (sic), wat as ’n NGO geregistreer is. Dié sertifikaat blyk nou fake te wees. Mathyse beweer die geld wat hulle insamel, word gebruik om mishandelde vroue en kinders by te staan. “Ons werk saam met die polisie, alle kerke en maatskaplike werkers. Ons werk ook nou saam met Toevlug.”  Theresa Rossouw, bestuurder by die Toevlug-rehabilitasiesentrum in Worcester, sê sy ken nie vir Mathyse, sy organisasie of bediening nie. Mathyse het sy kontaknommer aan Son verskaf en selfs vir ’n foto ge-pose. Toe hy later nie Son se vrae omtrent sy bedrywighede kon beantwoord nie, het hy Son verwys na Abraham Ruiters, ’n apostel van Openbaring Pinkster Internasionaal van Suid-Afrika. Dis Ruiters se eie kerk by sy huis. Ruiters sê hy het ’n afskrif van die NGO-sertifikaat aan Mathyse gegee om geld in te samel, maar Mathyse vat die geld vir homself. Ruiters beweer: “Mathyse is oneerlik. Ek weet nie wat hy met die geld doen nie.  “Hy sê hy is van Ceres, maar hy is eintlik van Vredendal, waar hy van sy vrou geskei is. Hy bly nou in Atlantis met sy nuwe vrou, maar ek hoor daar is ook ’n jolmeid in Stellenbosch.  “Hy is baie lief vir vroumense, en as ons twee geld insamel en ek nie vir hom ’n vrou kan organise nie, dan raak hy baie bedonnerd. “Hy haal sommer die Bybel van die dashboard af en steek dit onder die seat weg as hy ’n vrou sien wat hy like.” 