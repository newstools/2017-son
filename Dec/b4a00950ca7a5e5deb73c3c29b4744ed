STEEL jy van swart mense in Grabouw, dan word jy morsdood geslaan. Vyf jong mans is die laaste paar maande in ’n boendoehof doodgeslaan.  In twee onlangse voorvalle, einde November en twee weke gelede, is Ludwig de Villiers (33) en Ryan ­Fortuin (26) wreed vermoor oor hulle vermoedelik gesteel het. Albei is in twee verskillende plakkerskampe, Site View en Beverley Hills, doodgeslaan en was onherkenbaar toe hul families hul lyke moes uitken. Volgens Fortuin se ma, Rowena Williams, het hy ’n gesteelde televisie gaan verkoop. Min te weet dat dit die koper se eie televisie was wat “sy eie kind” uit die huis gesteel het, sê Williams. Williams vertel: “My seun het die TV by ’n gangster gekry wat hom gestuur het om dit te gaan verkoop. “Hy het nie geweet dat dit die swart man se TV was nie. “Toe hy daar kom, het die man die TV herken en aan hom gevra waar hy die TV kry. Hy het toe die man gaan wys wat die TV aan hom gegee het. “Die skelm het weggehardloop, maar hulle het my seun vasgevat, in ’n hokkie geneem en hom doodgemartel.” Fortuin se pa, Neil ­Williams, sê die speurder het aan hom ’n grusame foto gewys van hoe sy seun gelyk het nadat hy vermoor is. Hy vertel: “Die een kant van sy liggaam was pikswart gebrand. “Sy hande was agter sy rug met ’n draad vasgemaak. “Sy skedel was stukkend en sy kop pap geslaan. “Oor sy arms was diep slaanhoue. “Ek het aan hulle gesê as daar ’n tattoo aan sy regterarm is, is dit hy, want ek kon hom nie uitken nie.” Aan die ander kant sê De Villiers se ma, Mona de Villiers, toe haar kind doodgeslaan is, het mense alarm kom maak. Sy wou egter nie glo dit is haar seun nie. De Villiers sê haar seun het glo omtrent om hulp geroep terwyl hy doodgeslaan is. Dís hoe mense herken het dit is hy, maar steeds het sy gesê dit is nie haar seun nie. ’n Hartseer De Villiers vertel: “Die mense het kom sê hulle is besig om iemand te boendoe en dat dit dalk hy is. “Ek het gesê ‘dit kan nie hy wees nie, hy kom vanaand huis toe. “My man en dogter het toe ook vir my kom sê van die boendoe en dat hulle nie so ’n lekker gevoel het nie. “Ons is uiteindelik na die polisiestasie toe nadat iemand kom sê het dit is wel hy. “Maar daar het hulle gesê dit is ’n swart man. “Ons kon hom toe aan sy tattoo uitken.” Albei slagoffers se ouers sê die polisie het nog geen verdagtes gearresteer nie. Details rondom die ander drie gevalle wat in Oktober en November plaasgevind het, is nog onduidelik, maar inwoners van Grabouw het dit bevestig. In al die gevalle is daar ook vermoed dat die mans goed gesteel het. Teen druktyd het die polisie nie op Son se navrae gereageer nie. ’n Betroubare polisiebron het egter bevestig hulle ondersoek die sake.