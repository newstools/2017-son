DIE jongste verslag van die Progress in Inter­national Reading Literacy Study (PIRLS) skets ’n donker prentjie. Die Wes-Kaapse onderwys­departement (WKOD) sê die PIRLS het bevind dat heelwat Suid-Afrikaanse kinders nie kan lees nie. Luidens die verslag vaar kinders in die Wes-Kaap ver beter as dié in ander provinsies. So sê die provinsiale minister van onderwys, Debbie Schäfer.  Tog is Schäfer en die WKOD ver van ­tevrede met die resultate. Swakste Die verslag toon dat 78% van gr. 4-leerders landwyd funksio­neel ongeletterd is. Limpopo vaar die heel swakste: Daar is 90,8% kinders on­geletterd. Die Wes-Kaap het die laagste ongeletterdheidsyfer onder kinders: 55%. In Gauteng is dit 68,5% en die Vrystaat 73,4%. Schäfer sê dit beteken 45% van die gr. 4’s in die Wes-Kaap kan in hul moedertaal lees, vergeleke met 9,2% in Limpopo en 22% landwyd. Sy sê hoewel hulle bly is oor die verbetering, is dit steeds skokkend dat 55% van die kinders in die provinsie nie verstaan wat hulle lees nie. Ingryping Sy meen dis ’n agterstand wat hul skoolloopbaan bedreig en tot skoolverlating kan lei. Schäfer glo die Wes-Kaap vaar die beste danksy hul ingryping. Jaarlikse sistema­tiese toetse met ’n slaagsyfer van 50% help die WKOD om stra­tegieë te beplan vir tale en wiskunde in gr. 3, gr. 6 en gr. 9.