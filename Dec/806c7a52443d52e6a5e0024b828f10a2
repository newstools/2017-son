HUBREY en Vergie ­Harris van Aspen Heights in die Baai bied komende Sondag ’n ­konsert in hul dogter, Zoey, se naam aan om geld vir die onkologie-kindersaal by die provinsiale hospitaal in te ­samel. Die 12-jarige het aan die lewersiekte biliêre atresie gely en is op Vryheidsdag vanjaar dood. Sy was ook ’n kankerlyer. Volgens Hubrey word die konsert Sondag in die ­Bethesda Congregational-kerk in Satinwoodstraat, Arcadia, gehou om hoop te gee aan ouers in dieselfde situasie as wat hulle was. “Dit is die minste wat ons kan doen ná al die ondersteuning wat ons van almal gekry het.  “Ons dink dit is nou die regte tyd om ’n verskil in mense se lewe te maak. “Ek is seker my dogter is baie bly daar waar sy is.” Hy voeg by dat die onkologiesaal vir kinders baie behoeftes het. “Daar is ouers wat van die platteland met hul kinders kom. Die opbrengs kan dalk aangewend word om in hul behoeftes te voorsien. Televisies wat nie werk nie, kan herstel word. Siekes kan dan darem televisie kyk om hul aandag van die pyn en ongemak af te lei.” Bevin Samuels (Idols 2016), Zoey se ouer suster Caitlin, Boeta B, Chapter Three, Alton Zackay en Loyiso Gijana (Idols 2015) gaan by die konsert optree. Die kaartjies kos R50 elk en sal by die deur te koop wees. Almal word gevra om pienk te dra. Hubrey sê baie mense vra hoekom die konsert in Arcadia gehou word. “Hoe kan ons weggaan van die mense en uit die gemeente wat ons nog altyd ondersteun het?” vra hy.  Dr. Elmarie Mathews-Walton, ’n pediater by die hospitaal se onkologiesaal, sê hulle is baie dankbaar.  “Buiten die feit dat dit ’n verrassing so kort ná haar dood is en dat ons dit glad nie verwag het nie, is ons baie dankbaar. “Dit laat my dink aan wat Marcus Aurelius gesê het: ‘Waste no more time arguing about what a good man should be. Be one.’ “Dit voel asof die gesin eintlik hul hartseer gebruik om ander in hul pyn en lyding te help.” Die konsert begin 15:00.