FLAKKA is die nuwe drug en kom soms self voor as lekkergoed.  Flakka is ook bekend as die “zombie drug” omdat diegene wat dit misbruik, voorkom asof hulle in dié toestand is. Flakka, wat ook bekend staan as gravel, word vervaardig van ’n sintetiese stof – alpha-PVP. Dit is soortgelyk aan ’n drug wat bekend staan as “badsout”. Diegene wat flakka misbruik, brabbel in tale wat niemand verstaan nie en beseer hulself. Dit kan gesnuif, geëet of gerook word. Newspage.co.za het dié week berig oor ’n ou van Manenberg in Kaapstad wat ’n 10 m hoë elektrisiteitsmas kaalstert uitgeklouter het. Hy was na bewering hoog soos ’n kite op flakka. Tot die afgryse van die omstanders het hy afgespring, maar net opgestaan en die mas weer uitgeklouter. Dawood Lagardien van Families Against Drugs (FAD) meen niemand weet presies waarvan flakka vervaardig word nie. Lagardien sê: “Ek weet flakka kom van China, en is glo as medikasie daar toegedien. “Dit maak die verslaafde heeltemal gek.” Hy vergelyk dit met krokodil, ’n drug wat die verslaafde se vleis verteer en afgryslike gapende wonde, selfs tot die beendere, oral aan die liggaam laat. Lagardien sê hulle het flakka gelukkig tot dusver nog nie in die Baai teëgekom nie. “Die gewildste dwelms hier bly maar tik, dagga en Mandrax – ons deal elke dag daarmee,” vertel hy. Luidens drugabuse.com veroorsaak flakka onder meer: Flakka-misbruik kan lang­termyn-nierskade aanrig en die niere selfs vernietig.