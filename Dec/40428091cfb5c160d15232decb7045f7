’N REKORD is dié Kersnaweek opgestel. Dit is nou die rekord vir die hoeveelheid drank op die Kaapse strande waarop die polisie beslag gelê het. Die mayco-lid belas met veiligheid en sekuriteit, JP Smith, beskryf dit as rekord-hoë getalle beslagleggings. Hy praat van honderde bottels bier, wyn en brandwyn wat afgevat is. Volgens Smith bly alkoholverbruik en kinders wat op die strande sonder toesig gelaat word, van hul grootste kopsere. Sowat 45 000 mense – locals en toeriste – het op Tweede Kersdag die strande en swembaddens in die Kaapse Skiereiland besoek, sê Smith. Hy het gesê: “Daar is beslag gelê op meer as 900 bottels alkohol net in die Kersnaweek. “Dié syfers sal waarskynlik styg, want ons kry steeds gekonfiskeerde alkohol in. “Drankbeslaglegging op strande het weer rekordhoë syfers bereik. Pretmakers het nuwe en innoverende maniere gevind om die alkohol te probeer wegsteek.” By die Strandfontein Pavilion het wetstoepassers beslag gelê op rooiwyn wat in ’n Coke-bottel gegooi is.  Smith het bygevoeg meer as 40 kinders het die naweek op strande vermis geraak. Hulle is almal egter weer met hul ouers herenig danksy die Stad se program Our Identikidz.  Dankbaar Met dié veldtog kry elke kind ’n etiket met hul ouers se name en kontakbesonderhede sodat dit makliker is om hulle op te spoor. Smith het bygevoeg hulle bly op hul hoede en is dankbaar dat nie meer verdrinkings in die Kers­naweek aangemeld is nie as die twee wat daar ongelukkig was. “Nóg ’n besige naweek is op hande,” het hy gesê. “Verdrinkings bly ’n kommer en ons vra mense om dinge tog verantwoordelik te probeer geniet en te swem waar menseredders aan diens is.”