ATLANTIS. – Twee jong mans is Saterdag in die vroeë oggendure doodgeskiet. Nog vier is ook gewond toe skieters op ’n groep partytjiegangers in Mortimerstraat geskiet het. Sameul Abrahams (25) is op die toneel dood verklaar terwyl Henrico Markus (18) by sy aankoms in die hospitaal dood verklaar is. Volgens Abrahams se tante het hy en vriende by sy neefs in Mortimerstraat gekuier en het hulle hulle by die paartie aangesluit waar die jongspan elke naweek uithang. Die tante, wat anoniem wil bly, het verduidelik: “Ek het onrustig geraak omdat die jongens nog nie tuis was nie en het by die venster uitgeloer en gesien die span kuier nog by bure. “Ek het net op die bed gaan sit toe die skote begin klap het en alles was in ’n oogwink verby.” Bende Die jongspan het bo op mekaar gelê om mekaar te beskerm terwyl die skieters losgebrand het, het die antie vertel. ’n Betroubare bron het gesê 17 skote is op die partytjiegangers geskiet en die motief is nog onbekend. Die bron het voorts gesê die twee slagoffers het in die berugte Dura-flêtse gewoon, maar het nie aan ’n bende behoort nie en met almal gemeng. Die bron het bevestig een van die slagoffers was ’n getuie in ’n saak, maar wou nie meer daaroor verklap nie. Volgens die bron is drie van die gewondes reeds uit die hospitaal ontslaan terwyl een wie se kakebeen weg geskiet is steeds in die hospitaal behandel word. Volgens kapt. FC van Wyk, ’n polisiewoordvoerder, word aanklagte van moord en poging tot moord ondersoek. Hy kon egter nie gerugte bevestig dat twee verdagtes vasgetrek is nie.