’N BEJAARDE vrou van Mitchells Plain het gisteroggend omgekom toe haar huis afgebrand het. Die brand het omstreeks 10:00 by die huis van die 72-jarige vrou van East­ridge op die hoek van Don Carlos- en Nerostraat uitgebreek. Sy was alleen by die huis en haar man was, na verneem word, in die kerk. Die vlamme het haar vasgekeer en oorval. Inwoners het die agterdeur by die kombuis oopgekry, maar kon nie die veiligheidshek oopkry nie. Blus Sy is in die kombuis vasgekeer en haar uitgebrande lyk is agter die deur gevind. Haar huis tesame met die bure se huis het afgebrand. Inwoners het vergeefs die brand probeer blus. Volgens Joanie Fredericks, ’n gemeenskapswerker in Mitchells Plain, is dit kommerwekkend dat ’n inwoner haar lewe op so ’n tragiese manier verloor het. Volgens lt.kol. Andrè Traut, ’n polisiewoordvoerder, is die oorsaak van die brand nog onbekend. Dit is die tweede keer in ’n week dat iemand hier doodgebrand het.