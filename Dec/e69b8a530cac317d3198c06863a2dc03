“DIE rede hiervoor is maklik – ons oorlewing. Ons almal het water nodig om te oorleef.” Met dié woorde het die Kaapse mayor, Patricia de Lille, gister die sogenaamde droogte-charge aan die Kaapstadse stadsraad voorgelê. Maar inwoners hoef dit darem nog nie te betaal nie, want die raad het dit net vir openbare deelname goed­gekeur. Volgens De Lille is dié soort drastiese stap broodnodig om Dag Zero in die Kaap te vermy. As dinge op die huidige trant aanhou, gaan Dag Zero die Kaap in Mei tref. Wnneer De Lille se voorstel goedkeuring by die raad kry, moet dit dan die finale groen lig by die minister van finansies, Malusi Gigaba, kry. As alles volgens plan verloop, sal droogte-charge vanaf 1 Februarie inskop en twee jaar aanhou, het De Lille bygevoeg. Sy het Kapenaars bedank wat hul waterverbruik oor die laaste paar maande verminder het. ’n Dramatiese afname in waterverbruik is kritiek om die waterkrisis te bestuur, maar dit het ook ’n negatiewe uitwerking gehad op die Stad se inkomste.  De Lille het verder gesê: “Gegrond op syfers vir Oktober 2017 sal daar ’n tekort van R1,7 miljard in die boekjaar 2017-’18 wees as gevolg van die verminderde inkomste uit waterverbruik.” De Lille voeg by dit sal tot gevolg hê dat die Stad nie in staat sal wees om voorgestelde water­aanvullingsprogramme en basiese water-en-sanitasieprojekte te befonds nie. Die droogteheffing sal help om dié onkoste te dra, het sy gesê. Die Stad sal egter seker maak dat arm huishoudings nie deur die heffing geraak word nie. “Om hierdie rede sal dit net van toepassing wees op residensiële eiendomme met ’n valuasie van R400 000 en meer en kommersiële eiendomme met ’n valuasie van R50 000 en hoër. “As die droogte-charge goedgekeur word, sal dit sowat R420 miljoen in die res van die boekjaar 2017-’18 vir die Stad se koffers inbring en daarna sowat R1 miljard jaarliks.”