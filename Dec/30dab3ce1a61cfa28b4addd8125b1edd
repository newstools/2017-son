’N ENKELOUER van ­Mitchells Plain se Krismis-geskenk van haar kind se skool is om haar te oorhandig aan debt collectors. Dit volg kort nadat ’n ­ander enkelma ’n appèlhof-saak gewen het nadat sy ook nie skoolgeld kon bekostig nie. Heather Naidoo, wie se 14-jarige seun ’n leerder is by die Rocklands Hoërskool in Mitchells Plain, sê sy is werkloos. Steeds gaan die skool voort om haar oor te gee aan die skuldinvorderaar Sure Cash. Naidoo sê sy het net nie die geld om te betaal nie. Die kind se ouma, ­Jennifer, sê: “Hy het wel sy rapport gekry, maar nou soek hulle nog die geld. “Ek gaan niks teken nie, want ek en sy oupa is al afgetree en werk nie. “Die hoof het gesê sy ma kan aansoek doen by Sassa vir vrywaring. Maar hoe werk dit dan?” Volgens Heather was die fees R2 000 dié jaar, maar is dit nou verhoog na R2 500 vir 2018. “Die skool speel met die kind se toekoms. “Ons is gesê al kry ons hulp van Sassa, moet ons nog steeds 2017 se skoolgeld betaal,” sê sy. Janine Isaacs, ­die seun se aunty, sê: “My sussie se klong is baie gehoorsaam en is nooit onbeskof met mense nie. “Ons as ’n familie wil die kind graag bystaan, maar alles is so duur. “Ons koop darem vir hom skoolklere en skoene, en hy kry sy kos op tyd.” Paddy Attwell, ’n woordvoerder vir die Wes-Kaapse onderwysdepartement, sê ouers mag aansoek doen vir vrywaring van skoolgeld. “Dit is gebaseer op die familie se jaarlikse inkomste. “Hulle kan byvoorbeeld aansoek doen vir vrywaring as die skoolgeld meer as 10% van die ouers se jaarlikse inkomste is.  “Hulle kan by die skool aansoek doen,” verduidelik Attwell. Die appèlhof in Bloemfontein het verlede week in die guns van Michelle Saffer, ’n enkelma, beslis oor onbetaalde skoolgelde aan die Hoërskool Fish Hoek. Saffer het die WKOD hof toe gesleep omdat die skool haar nie vrywaring van skoolgelde wou gee nie. Die hof het beslis die inkomste van ’n enkelouer se eks-partner moet nie in berekening gebring word as daar besluit word of die ouer die skoolgeld kan bekostig of nie.