JA-NEE, dié tyd van die jaar is feestyd. En met al die feestelikheid moet ons dit eintlik vreestyd ook noem. Mense vang die onverantwoordelikste en gevaarlikste goed aan en tree soos idiote op. Kyk maar na die sterfte­syfers op die provinsie se paaie (en oor die land heen). Dié week het ons gelees daar is van 1 tot 26 Desember reeds 160 mense op Wes-Kaapse paaie dood. Dis soos ’n oorlogsone. Mense raak steeds gesuip voordat hulle agter die stuur inspring. En baie sterftes is voetgangers. Verlede jaar in die ooreenstemmende tydperk is daar 132 mense weg.  En kyk maar wat die mense op die strande aanvang. Bring steeds drank strand toe, maak nie saak wat die cops doen nie.  En ons praat nie eens hier van al die aanrandings, moorde en gesinstwiste nie.