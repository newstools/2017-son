’N MAN het gisteroggend doodgeskok nadat hy na bewering kabel tussen Netreg- en Bonteheuwel-stasie probeer afsny het.  Die voorval het tussen 05:00 en 05:30 gebeur. Dit was een van verskeie voorvalle wat daartoe gelei het dat duisende treinpendelaars gister geaffekteer is nadat treindienste op die Sentrale lyn opgeskort is. Volgehoue vandalisme, kabeldiefstal en die vernietiging van kritieke infrastruktuur in die Bonteheuwel-, Netreg- en Nyanga-gebied het ’n punt bereik waar geen verdere dienste moontlik is nie, het Metrorail aangekondig. Metrorail se streeksbestuurder, Richard Walker, het gesê vandale het die naweek verskeie mini-substasies, kabels en back-up batterye geteiken. Walker het gesê die gebied bly in die greep van ’n stygende misdaadgolf en daar is geen bewyse dat wetstoepassingsagentskappe die stryd teen misdadigers wen nie. “Ons spanne kan die vloed van vandalisme nie stop nie.  “Misdaad het aggressiewer geraak met rooftogte en die aanranding van ons werknemers wat toeneem,” het hy gesê. Riana Scott, Metrorail se woordvoerder, het gesê hulle sal aanhou verdagtes arresteer en aan die polisie oorhandig. Sy het verduidelik hulle het kontrakte om Netreg, Bonteheuwel en Nyanga met sementmure te secure en hoop om volgende jaar vroeg daarmee te begin. Effek Scott het ’n beroep op plaaslike owerhede gedoen om onwettige scrapyards toe te maak. Intussen was Son gisteroggend op die Netreg-stasie, waar twee mans kabels langs die treinspore uitgekap het. Hulle het gesê die kabels is nie “live” nie en het geen effek op die treindienste nie. “Die gate is al jare hier en die mense kom kap lankal die kabels hier uit. “As dit live was, sou ons almal geskok het, maar dit gebeur nie. Ons glo die kabels wat hier lê, het niks met die spoorlyne te doen nie,” het die twee mans verklaar. Hulle het beweer die polisie vat die kabels van mense af en gaan verkoop dit self. “Jy kan amper R80 per kg vir die kabels kry en hulle weet dit,” het die skelms gesê. Scott het vertel hulle kan net feite ondersoek en kan nie op gerugte reageer nie. Sers. Noloyiso Rwexana, ’n provinsiale polisiewoordvoerder, het gevra inwoners wat weet van enige misdaad deur polisielede moet dit by hul plaaslike polisiekantoor aanmeld. Sy het bygevoeg patrollies deur die Bishop Lavis-polisie bekamp nou misdaad naby treinstasies.