DIE Victoria’s Secret Angel Adriana Lima het ná 21 jaar in die bedryf nuwe standaarde oor uittrek vir modelleerwerk. Eonline.com berig die 36-jarige Brasiliaanse model hét al kaalfotosessies vir tydskrifte gedoen, maar het nou ’n nuwe standpunt oor uittrek bekend gemaak op Instagram. “Ek het ’n oproep gekry oor die moontlikheid om ’n sexy video van myself te verfilm wat in die sosiale media gedeel kan word,” vertel die model. “Al het ek dié soort ding baie gedoen, het iets in my verander toe ’n vriendin met my gedeel het hoe ontevrede sy met haar lyf is,” wei Adriana uit. Sy het bygevoeg: “En in daardie oomblik het ek besef die meeste vroue skrik elke oggend wakker en probeer pas in die stereotipe wat die samelewing, die sosiale media, modebedryf, en so meer, aan hulle opdring ... “Ek het gedink dís nie ’n manier om te leef nie. En meer as dit. Dit is nie fisiek of geestelik gesond nie; dus het ek besluit om daardie verandering te maak: Ek gaan nie meer my ­klere vir ’n leë cause uittrek nie.”