DIE Southern Kings kon toe nie Vrydagaand ’n vroeë Krismisboks in die Nelson Mandelabaai-stadion kry nie. Hulle het weer – in hul laaste tuiswedstryd van die jaar – vasgeval. Dié keer met 21-48 teen Edinburgh. Die manne van Edinburgh het die Kings geheel en al oorheers. Vir die Kings is dit nou reeds ’n allemintige tien wedstryde sonder ’n oorwinning. Hulle het darem al twee bonuspunte behaal, maar dis dit – en dis glad nie ’n troos vir die Kings-breier, Deon Davids, nie. Davids sê sy span het weer te veel basiese blapse begaan om enigsins ’n oorwinning te verdien. “Ons het te veel foute gemaak en dit beteken ons het amper nooit die bal gehad nie. Ons het Edinburgh net te veel kanse gegee en hulle het dit gebruik,” sê hy. Die Skotte het sewe drieë gedruk teenoor die Kings se twee. Edinburgh se ster was sy plaasvervanger-skrumskakel, Sam Hidalgo-Clyne, wat in die 56ste minuut op die veld gekom. Hy kon dit nogtans steeds regkry om ’n driekuns aan drieë te behaal in die laaste tien minute van die stryd.  Nes die laaste tien minute van die stryd het die eerste tien minute óók aan Edinburgh behoort toe hy twee vinnige drieë ingeryg het.  Davids sê die manier waarop die ander span die wedstryd begin het, het sy span onkant gevang.  “Hulle was net sterker. Ons het gesukkel om die bal in die hande te kry. “Ons het verwag hulle sou vinnig begin, maar ons kon net nie hul spel vertraag en die bal kry nie. Hulle het ook die veld goed gebruik.” Gelukkig is die Kings vir eers klaar vir die jaar. Hulle sal eers weer op 5 Januarie speel – weer teen Edinburgh, maar dié keer in Skotland. 