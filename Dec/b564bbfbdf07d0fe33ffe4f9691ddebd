VIER mense is op Kersoggend dood in ’n botsing reg van voor tussen twee karre op die N2 tussen Grahamstad en Port Elizabeth.  Khuselwa Rantjie, woordvoerder van die departement van vervoer in die Oos-Kaap, het gesê ’n Toyota Avanza met vyf insittendes en ’n BMW X5 met twee insittendes het in teenoorgestelde rigtings gery toe hulle gebots het. “Een insittende van die Avanza is met ernstige beserings na ’n hospitaal geneem. Die oorblywende vier insittendes van die Avanza is dood.  “Die twee insittendes van die BMW het ligte beserings opgedoen.”  Die botsing se oorsaak is nog onbekend en die polisie ondersoek strafbare manslag. 