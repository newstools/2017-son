AS JY nie vroeër vanjaar Die Riel van Hip-hop op die Suidoosterfees gesien het nie, kan jy dit hierdie Sondag op die kassie sien. Die Riel van Hip-hop word beskryf as ’n vertoonvenster vir seepgladde, energieke diversiteit deur dans, musiek en lirieke rymklets. DJ Ready D, wat as die King of Western Cape by die Suid-Afrikaanse Hip-hop- toekennings aangewys is, is deel van die show waarin rieldans en hip-hop ontmoet.  Standaardafrikaans word uitgedaag deur ’n verskeidenheid van dialekte, wat jou skoons lekker laat kry, in ’n viering van ons gemengde herkoms en verbintenis deur die gesproke woord. Die Riel van Hip-hop is ook vir ’n Fiësta benoem. Die goeie nuus is ook dat jy die show live by volgende jaar se Woordfees op 4 Maart by die Stellenbosch-stadsaal kan sien. Kaartjies kos tussen R60 en R120. Kaartjies is by Computicket of enige Shoprite- of Checkers-winkel beskikbaar. Daar sal 11:00 en 15:00 ’n show wees. Die Riel van Hip-hop is Sondag 20:00 op kykNet &Kie (DStv-kanaal 145).