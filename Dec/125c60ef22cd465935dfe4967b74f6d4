AS RANDY Tango suksesvol vervolg was vir ’n verkragting in 2012, sou Stacha Arends nog geleef het.  Só het regter Robert ­Henney gister in die Kaapse hooggeregshof gesê. Tango is vandag skuldig bevind aan twee aanklagte van verkragting en een vir die moord op Stacha. Dit kom na hy skuldig gepleit het op die aanklagte. Die voorval het in Maart vanjaar plaasgevind.  Hy het ook tereg gestaan op vier ander klagte van verkragting, waarvan een glo in Julie 2012 in Mitchells Plain gebeur het. Volgens die jong vrou was sy nog ’n minderjarige tiener toe Tango haar verkrag het.  Sy het getuig dat sy en Tango saam dagga gerook het toe hy haar in die veldjie platgetrek en haar verkrag het. Haar man was toe haar kêrel. Hy het vertel dat sy hom destyds van die verkragting vertel het.  Hy het haar ’n paar dae later aangeraai om die saak by die polisie aan te meld.  Hy sê op pad na die polisiekantoor toe het hulle vir Tango gesien. Hy het hom gekonfronteer hieroor, maar Tango het dit toe ontken.  ’n Paar weke later het hy vir Tango met ’n hokkiestok bygekom.  Volgens die man is Tango wel in hegtenis geneem vir die verkragting, maar is die saak later uitgegooi. Nie hy of sy vrou weet wat die rede hiervoor is nie.  Henney wou weet of hulle met die polisie opgevolg het. Volgens die man was hulle was aanmekaar by die cops.  “Hulle het vir ons bly sê ons moet wag. Toe Randy uitkom, het ons weer gaan navraag doen. Hulle het toe gesê die speurder wat aan die saak gewerk het, werk nie meer daar nie.” Die ondersoekbeampte, AO Lesley Dlamini, het gister getuig dat hy die meisie ’n paar keer by die huis gaan soek het, maar sy was nooit by die huis nie.  Tango sal Maandag gevonnis word. Lees volledige artikel oor vandag se uitspraak môre in Son Koerant. 