DIE Oos-Kaap is een van vyf provinsies wat laas jaar in die feestyd tot 73% van alle padsterftes bygedra het. Die ander provinsies is KwaZulu-Natal, Gauteng, Limpopo en Mpumalanga. Joe Maswanganyi, nasionale minister van vervoer, het dié feit vandeesweek bevestig. Hy het bygevoeg die sterfgevalle het van 1 587 in 2014-’15 tot altesaam 2 006 in 2016-’17 gestyg. Dit dui glo op die nodigheid van ’n benadering van “zero tolerance” wat deur wetstoepassers op die land se paaie gevolg moet word. Daarom sal die regering in die feestyd alles in sy vermoë doen om onpadwaardige voertuie en onbevoegde bestuurders van die paaie te verwyder. Maswanganyi het in ’n verklaring gesê: “Ontledings toon dat padongelukke in naweke en tussen 15:00 en middernag, en daarna tussen 04:00 en 07:00, toeneem.” Volgens hom sal wetstoepassers nou fokus op alle hoërisiko-oortredings wat op sekere tye en op seker plekke voorkom. Die situasie word ook vererger in langnaweke, wanneer drankmisbruik toeneem. Dit lei tot roekelose en nalatige bestuur, asook die minagting van padreëls. Die minister het misdadige optrede deur motoriste veroordeel, soos die aanbied van omkoopgeld aan verkeers­beamptes.  “Ek doen ’n beroep op alle motoriste om ons verkeersbeamptes te respekteer.” Hy rig ook ’n waarskuwing aan mense wat verkeersbeamptes probeer aanval. Hy benadruk sulke oortreders sal aan­gekeer en vervolg word. Groot kommer heers reeds daaroor of die Oos-Kaapse verkeersdepartement genoeg personeellede het om die provinsie se paaie in die feestyd te beveilig. Tans is daar net een provinsiale verkeersbeampte vir elke 1 456 padgebruikers. Só het Weziwe Tikana, die LUR vir vervoer, onlangs in ’n geskrewe antwoord in die Oos-Kaapse wetgewer bevestig. Tikana het gesê die wetstoepassingseenheid het net 556 personeellede. Van hulle is 32 in die senior bestuur en 524 is verkeersbeamptes. Sy het verklaar geen nuwe aanstellings is in die boekjare 2014-’15 en 2015-’16 in die eenheid gedoen nie. Dit was as gevolg van ’n tekort aan finansiering. In die boekjaar 2016-2017 is daar 40 nuwe interns aangestel.  En in die huidige boekjaar het net 35 nuwe verkeers­beamptes jobs gekry