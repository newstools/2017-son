SOOS vorige jare het ­ouers al wéér gesukkel om hul kinders se finale skoolrapport gekry. Woedende ouers van verskeie skole het Son gebel oor skole kinders se rapporte terug gehou het. Dís ondanks die waarskuwing Dinsdag van die Wes-Kaapse minister van onderwys, Debbie Schäfer, dat dit onwettig is. Ronel Strumpher, ’n ouer wie se kind ’n gr. 9-leerder by J.G. Meiring in Goodwood is, het aan Son gesê dat sy gister uit haar slaap moes opstaan om haar kind se rapport te gaan haal. Dis oor die kind nie haar handboeke ingehandig het nie, sê sy. Strumpher sê sy is baie vies daaroor omdat sy pas uit die nagskof gekom het. Sy sê: “Net laas week toe sê hulle die kinders mag self hul rapporte kom haal. “My kind was skaars vanoggend weg om haar rapport te gaan haal, toe gee sy weer antwoord by die huis. “Sy het vir my gesê as ek nie nou opstaan nie, gaan sy eers volgende jaar haar rapport kry en dit gaan te lank wees.” Strumpher sê sy voel die skool het haar vir ’n ride gevat.  Toe sy uiteindelik by die skool kom, het die hoof gesê dis nie meer nodig vir die ouers om self te kom nie. By die Cravenby Hoërskool moes ouers die hitte trotseer en in lang lyne staan om reëlings te tref wat skoolfooie betref.  Ander moes weer sonder rapport vakansie begin hou. Jacky Rudolph, ’n ouer wie se kind in gr. 10 is by dié skool, sê sy is ’n kans gegun om die skoolfooie in drie paaiemente af te betaal. Sy sê sy het vir drie ure lank in ’n lyn gestaan voordat sy haar kind se rapport kon kry. Rudolph vaar uit: “Die lyne het tot hier buite geloop. “Oumas wat hul kleinkinders se rapporte wou kom haal, moes maar weer omdraai en die ouers moes self kom.” Schäfer het in ’n verklaring gesê haar kantoor het reeds ’n hele paar klagtes ontvang van skole wat weier om rapporte uit te gee oor uitstaande skoolfooie. Sy sê: “Die Suid-Afrikaanse skolewet sê leerders kan nie ontneem word van hul regte om ten volle deel te neem aan skoolprogramme nie.  “Dit sluit in die ontvangs van ’n rapport.” 