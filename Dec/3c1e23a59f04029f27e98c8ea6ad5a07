LIEWE Leser, die Groot Oorvreet is hier.  Swanger sal die kostafels wees. En die Eno’s, die koeksoda en die toilette en toiletpapier sal die handy tools wees. Fakebook gaan weer soos ’n Krismisboek lyk. En net so sal Fakebook net ná Krismis soos ’n Gebedeboek lyk soos daar oor en weer virrie nuwe jaar gebid word en afgesaagde Nuwejaarsvoornemens ge-tag word. En die Groot Oorvreet sal met winde soos orkane gepaardgaan.  Die toilet sal die mees besoekte toeriste-aantreklikheid wees. (En dan is daar van my vrinne wat die hele Groot Oorvreet verby gaan tiep – hulle eet glo hul Krismiskos eers Easter!) En ná die Groot Oorvreet is dit weer die Nuwejaar op Fakebook: “Al wat k@k is oor 2018.” Fakebook self het so ’n paar truuks of games wat jy hier kan speel.  Soos my vriendin Joy, wat speel om te kyk wat 2018 vir haar inhou: Glo net groot joy en happiness. Ja, oukei, dis seker menslik om te wonder wat 2018 vir die mens inhou.  Maar nou ja, die Groot Skepper het dit genadiglik wys geag dat ons nie weet wat die toekoms inhou nie. En dan moet jy nogal dié Fakebook-bollie se voorspellings vir jou like of daarop “Amen” tik, anners staan die hel se hitte jou te wagte in die nuwe jaar. En Nuwejaarsvoornemens! Dik Delicious gaan die eet-oorlog voer teen die vetrolletjies van Krismis se Groot Oorvreet. Vroompie wil elke Sondag kerk toe en Vuilbek gaan nie meer vloek, skel, of suip nie ... Maak jou eie lysie ...  Bollie, man, dis niks anders as bollie nie. En winkels maak die nombers vol mettie “Back-to-school” adverts ... my jinne, ’n man het dan noggie eens ’n Stroh ge-down nie ... ’n man smaak nog holidays hou ... Maar dat 2018 soet en suur gaan inhou, is altyd onvermydelik. Só glo ekonome. Die manne wat kan boontjies tel, glo dié rommelstatus gaan maar neuk met Jan Alleman se tiekies. Ons sal 2018 face ... met of sonder Facebook. En glo daar is hoop vir ammil. Misdaad en mode loop ook glo hand om die blaas in 2018.  Die een gaan op en die ander af. F*k die waarsêers en die kristalballesers. Ons chise met ’n Hand van Bo. Ons is so groot gemaak. Kom op, 2018. En ek seg solank: HAPPY EASTER!