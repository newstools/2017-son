Liewe Antie Mona Ek is A van S en ek en my boyfriend gaan nou al die afgelope vier jaar uit. Maar ek het ’n probleem, want ek rook nie en geniet so nou en dan ’n glasie. My boyfriend gebruik dwelms en is baie aggressief. Ek is baie lief vir hom en ons sekslewe is so ’n bietjie af, want ek kry nie altyd lus daarvoor nie. Dan raak hy kwaad en skel my lelik uit. Hy wil elke aand so lyk en wil graag ’n baby hê, maar ek twyfel daaraan. Hy belieg my te veel, want hy het gesê hy gaan die dwelms los, maar elke keer doen hy dit net weer. Hy kom laat in die huis en haal sy frustrations op my uit. Antie, ek wil net weet of ek dit gaan berou as ek vir hom ’n kind gaan gee. – via WhatsApp Meidepop, jy gaan die grootste mistake van jou lewe maak as jy ’n kind by daai jong gaan hê. Hoekom gee jy jouself nie ’n eie Krismisboks en raak van die jong ontslae nie? Hier moet dit nie oor liefde gaan nie, maar common sense. Wil jy regtig swanger raak van hierdie druggie wat eintlik net op jou teer? Van hierdie druggie wat jou net as sy matras gebruik en geen respek vir jou en jou liggaam het nie? Moenie dom wees nie, asseblief. Daar gaan niks goeds uit hierdie verhouding kom nie. Moenie vir my sê jy het dit nog nie besef nie. Dink jy regtig so min van jouself dat jy wraggies glo jy kan nie beter as hierdie drug-kop kry nie? Jy gaan die grootste sonde pleeg deur ’n kind te baar en die onskuldige bloedjie aan só ’n mens soos jou outjie bloot te stel. Lees jy dan nie in die koerante van die gruwelike dinge wat druggies aanvang nie? Dis tyd dat jy begin besef jy is besig om jou tyd te mors. Hierdie man hou geen toekoms vir jou in nie Hoe meer hy drugs gaan gebruik, hoe erger gaan hy raak. En dan is dit net ’n kwessie van tyd voordat hy gaan begin om jou met sy vuiste te verniel. Skrik asseblief wakker!