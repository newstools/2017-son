WETSTOEPASSERS het hul hande vol gehad die naweek met die opening van die feestyd-vieringe in die Baai. Lede van die polisie, metropolisie, verkeersdepartement en munisipale sekuriteitsafdeling het saamgespan. Die misdrywe het gewissel van dronkbestuur en diefstal tot aan­randing. ’n Polisiewoord­voerder, kol. Priscilla Nai­du, sê: “Die operasies teen misdaad en getal arrestasies behoort die gemeenskap te verseker dat wetstoepassers dié feestyd nie sal rus nie, en dit behoort ’n waarskuwing aan misda­digers te sein. “Van 15 tot 17 Desember is nege verdagtes gearresteer vir dwelmverwante misdrywe, ses vir dronkbestuur en twee vir die onwettige besit van ’n vuurwapen en ammunisie.” Aangemeld Gisteroggend het lede van die polisie se eenheid vir openbare orde (Pops) ’n pistool op ’n Somerstrand-beach opgetel. Dis in 2006 in Motherwell as gesteel aangemeld. Saterdag omstreeks 01:55 het lede van die sigbare ingrypingspan teen bendes in Helenvale gedurende ’n patrollie in Bramlin- en Markmanweg skote gehoor. Hulle het gereageer en gesien dat ’n man ’n vuurwapen in ’n jaart gooi. Hy is gearresteer en ’n .38-rewolwer en twee patrone is herwin. Die verdagte sal vandag in die hof verskyn.