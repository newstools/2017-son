DIE cops het gisteroggend ’n snotneus-laaitie met ’n onwettige vuurwapen in St. Boniface-weg gearresteer. Die 18-jarige laaitie van Lavender Hill het daar ’n paar skote afgevuur. Talle mense is die afge­lope twee weke hier in bendegeweld doodgeskiet. In die jongste voorval is Rowan Langford, ’n belowende sokkerspeler, Saterdagmiddag in St. Canutestraat afgemaai. Volgens kapt. FC van Wyk, polisiewoordvoerder, was lede van die misdaadvoorkomingseenheid besig om in St. Christo­pher-laan te patrolleer toe hulle die skote hoor. Wegkruip Van Wyk sê: “Die lede het na St. Boniface-weg gegaan en ’n verdagte met ’n vuurwapen sien weghardloop. Die verdagte het die wapen op ’n huis se dak gegooi. “Hy het toe by die mense se huis ingehardloop en in die plafon gaan wegkruip. “Hy is gearresteer en die polisie het die wapen, ’n swart 9 mm- Z88 Parabellum met magasyn en nege patrone op die dak gekry. “Die vuurwapen se reeksnommer was afgevyl.” Die verdagte word vervolg vir die onwettige besit van ’n vuurwapen en ammunisie, die besit van ’n verbode vuurwapen en die afvuur van ’n vuurwapen in ’n openbare plek. Hy sal in die Wynberg-landdroshof verskyn.