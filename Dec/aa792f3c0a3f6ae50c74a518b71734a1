’N BELOWENDE sokkerspeler is die jongste slagoffer van die voortslepende bendegeweld wat in Lavender Hill woed. Rowan Langford (19) is Saterdagmiddag in die rug geskiet en die koeël het onder by sy hart uitgekom. Langford, het vir Milano United, ’n sokkerklub van Grassy Park, gespeel. Volgens Linda Langford (57), sy ouma, het hy sy top by sy stiefpa se huis gaan haal toe die voorval in St. Canutestraat gebeur het. Linda het gesê: “Hy het by sy stiefpa se deur gestaan toe hy ’n kar sien stop. “Een van die jongens het met ’n gun uitgeklim en toe hardloop Rowan by die huis in. “Hy is toe van agteraf in die rug geskiet en is op die toneel dood. “Toe ek daar kom, was hy reeds aan die sterf. Sy hande was reeds yskoud. “Die paramedici het Rowan op die toneel dood verklaar.” Volgens Linda het die jongens gekom om Rowan se stiefpa, wat glo ’n lid van die Junky Funky-bende is, te skiet. Sy beweer Woensdagaand is daar ook op hom geskiet, maar hy is nie raak geskiet nie. Rowan was ’n taxi guard by die Steenberg taxi rank. Xavier Petersen, ’n gr. 3-leerder, is een van vyf mense wat in Steenberg gewond is. Volgens Spasie Petersen (62), Xavier se ouma, was hy op pad om sy hare te gaan sny toe ’n dwaalkoeël hom in die bors getref het. Spasie het gesê: “Sy toestand is baie beter en hy sal Maandag (vandag) ontslaan word. “Ek is baie dankbaar dat my kleinkind nog lewe.” Waylin Smith (15) is in die bobeen gewond en Craig Messias (32) in die regterbeen. Losgebrand Salvadore Thompson (23) is verskeie keer gewond en Leeroy Jantjies (32) is ook in die been gewond. Jongens het glo vanuit ’n blou Mazda-bakkie en ’n wit Citi Golf-motor in Choirstraat op hulle losgebrand. Altesaam 13 koeëldoppies is op die toneel gekry. Niemand is tot dusver gearresteer nie.