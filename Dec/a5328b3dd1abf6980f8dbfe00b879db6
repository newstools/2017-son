DIE Wes-Kaapse DA-leier, Bonginkosi Madikizela, het gister “dringend” met Drakenstein se DA-koukus vergader om die “verdeeldheid” in dié streek te bespreek. Die meeting wat 11:00 gisteroggend begin het, was laat namiddag nog aan die gang. Dit was nadat sommige Drakenstein-koukuslede kapsie gemaak het dat die burgemeester, Conrad Poole, glo met ’n ystervuis regeer. Albert Fritz, die Wes-Kaapse minister van maatskaplike dienste en provinsiale adjunk-DA-leier, het ook die meeting bygewoon. Uitdagings  ’n E-pos van Madiki­zela, ook provinsiale minister van behuising, aan Poole om die vergadering “dringend” te reël, is aan Son uitgelek. In die e-pos sê Madikizela dis sodat die “uitdagings onmiddellik die hoof gebied” kan word. “As ons die kwessies nou pak, sal dit ons tyd in die reses gee om daaroor te dink sodat ons vars kan terugkeer om op projek 2019 te fokus, wat belangrik is om ons provinsie en land te red.”  Nóg Madikizela nóg Poole het hul selfoon beantwoord. Hulle het ook nie op Son se SMS’e gereageer nie. Die onderburgemeester, Gert Combrinck, sê daar is geen spanning tussen die burgemeester en raadslede nie.