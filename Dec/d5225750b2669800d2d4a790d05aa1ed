SUID-AFRIKAANSE Rugby (Saru) gaan ’n meevaller van R330 miljoen kry. Dít omdat rugby se Wêreldbeker-toernooi in 2023 in Frankryk sal plaasvind. Suid-Afrika was die gunsteling om die gasheerland vir dié skouspel in 2023 te wees. Frankryk en Ierland was die ander twee benoemdes. Al is ’n onafhanklike liggaam deur Wêreldrugby aangestel wat aanbeveel het dat Suid-Afrika die beste kandidaat is om die WB-toernooi aan te bied, was Frankryk die verrassende keuse as gasheerland. Dit het egter aan die lig gekom dat Frankryk die hoogste finansiële opbrengs – van £350 miljoen (sowat R6 miljard) – aan die sportbeheerliggaam belowe het. Volgens die Telegraph se webtuiste gaan van die individuele rugbyunies elkeen ’n groot bedrag geld kry omdat Frankryk dié toernooi gaan aanbied. Dit verklaar nou waarom die bod van Frankryk so aanloklik was.  Die beste tien rugbylande in die wêreld (Suid-Afrika, Nieu-Seeland, Australië, Argentinië, Engeland, Frankryk, Ierland, Skotland, Wallis en Italië) sal na verwagting ’n rekordbedrag – £192.5 m (R3.3 miljard) – uitbetaling van Wêreldrugby kry. Genereer Dit beteken dat SA Rugby ’n bonus van R330 miljoen gaan kry. Brett Gosper, Wêreldrugby se uitvoerende hoof, sê: “Dit klink soos baie geld wat na die beste tien rugbyspanne gaan. Hulle genereer 95% van die inkomste in ’n Wêreld­beker-toernooi.” Die res van die geld sal aan die ander deelnemende lande gegee word. Dit sal ook gebruik word om rugby in lande soos Duitsland, Brasilië, China, Indië en Amerika te help ontwikkel. In die omstrede proses is Ierland in die eerste ronde van stemme reeds uitgeskakel. Frankryk het die beslissende tweede ronde met 24-15 gewen en is as die gasheerland aangewys.