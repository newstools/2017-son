’N BEWEERDE tikhuis en die elemente wat dit lok, maak die lewe van die vrou langsaan ondraaglik. Lilian Dyers (67) se seun, Damian, sê hulle sukkel al vyf jaar om die Stad Kaapstad so ver te kry om iets aan die huis in Portlands, Mitchells Plain, te doen, maar niks gebeur nie. Volgens Damian het als in 2012 begin toe ’n argument oor tik uitgebreek en die huis afgebrand het. Die jong couple wat in die huis bly, tik glo en hulle het ná die brand ’n struktuur in die jaart opgerig omdat die huis ge-condemn is. “Gereelde inbrake het by my ma se huis gebeur en dit het vir ’n lang tyd so aangegaan. Hulle het geen sanitasiegeriewe nie en gooi sommer die ontlasting in my ma se yard,” sê Damian. In 2015 het die Stad die jaart skoongemaak, die openings in die huis met bakstene toegebou en die water afgeskakel. “Ten spyte hiervan het hulle steeds daar gewoon en steeds tik van die perseel verkoop,” beweer Damian. Hy sê Maandagaand was daar nog ’n brand toe die struktuur buite in vlamme opgegaan het. “Dit het my ma se huis van 35 jaar ook beskadig. Sy kan nie die huis verkoop of met haar pensioengeld herstel nie.” Marcelle, sy suster, het nou vir veiligheid by haar ma ingetrek. “Hier kom baie snaakse karakters en ons weet nie of dit hulle is wat hier by my ma se huis ingebreek het nie,” vertel Marcelle. Lilian sê hulle wil graag net hê die Stad moet meer doen om die bure te help. Lilian sê moedeloos: “Die jaart is so vuil en morsig. “Ek weet nie hoe hulle so kan bly nie. Ons plek is vol rotte en muise. Dit is nie hoe ons wil bly nie.” Gregory Koopman, wat die probleemhuis van sy ouers geërf het, sê hy het geen ander heenkome nie. “Ek en my meisie, Ameena May, bly hier op die jaart omdat ons nie ’n ander plek kan bekostig nie. Ons weet mense het ’n probleem met hoe die plek ná die brand lyk, maar niemand help ons om dit reg te maak nie.” Koopman voeg by hulle gebruik en verkoop nie tik soos mense beweer nie. “Ons kry odd jobs van die mense hier en dít is hoe ons survive,” sê hy. Die Stad se burgemeesterskomiteelid vir die suidelike gebied, Eddie Andrews, sê die perseel is privaat eiendom wat verlede jaar tot ’n probleemgebou verklaar is.  Volgens hom het ontlasting opgehoop. Hy sê geen klagtes is weer oor die eiendom ontvang nie aangesien die dossier ná afhandeling van die ingrypings gesluit is.