HULLE het in balaklawas die shack binnegestorm, paraffien op hom uitgegooi en hom aan die brand gesteek. Mervin George van Kliprand in die Baaise noordelike gebiede is Donderdagaand in sy shack doodgebrand. Dit is onseker of hy ’n wanted man was, maar die mense wat saam met hom in die shack gebly het, is dankbaar niks is hulle aangedoen nie. ’n Geskokte Wendy Walton, wat daar gewoon het, het vertel: “Ons het almal Donderdagaand gelê en slaap toe dit gebeur het. Ewe skielik het onbekende mans die deur afgeskop. “Hulle het gesê hulle is van die polisie en hulle soek guns en onwettige goed, wat hulle nie gekry het nie. Hulle het die hele shack vol paraffien gegooi, asook vir Mervin, en hom toe net so aan die brand gesteek. “Ek het dit darem nie gesien nie, want ons was te besig om uit die huis te hardloop. “Toe ons buite is, het ek vir Mervin drie keer hoor skree vir hulp voordat hy op die kombuisvloer neergeval het.” Wendy en Patrick, haar broer, het tevergeefs vir ­George probeer red, want die vlamme was te sterk teen die tyd dat hulle uit die shack gehardloop het. Patrick, wat vriende met die slagoffer was, het gesê: “Hulle het balaklawas aangehad. Watter tipe polisie is dit anyway wat paraffien op ’n mens gooi? “Die hele huis is vol paraffien gegooi en dit het vinnig gebrand. Nou het ons alles in die vuur verloor.” Frikkie April, nog ’n vriend van George, het gesê alles het so vinnig gebeur. April het ook in dieselfde shack gewoon. “Daar was twee voertuie wat die verdagtes gebruik het om mee weg te kom. Die polisie en brandweer was hier, maar hulle het lank gevat. “Teen die tyd dat hulle opgedaag het, was die shack al klaar afgebrand en my vriend was dood. Ek is net dankbaar dat hulle niks aan ons gedoen het nie, al het ons alles in die vuur verloor.” Volgens Walton-hulle het George net twee weke lank in Kliprand gebly. Wendy het gesê die forensic afdeling van die polisie het die naweek ­George se een hand en voet op die toneel kom haal. Kapt. Sandra Janse van Rensburg, ’n polisiewoordvoerder, het gesê ’n saak van moord word ondersoek en geen arrestasies is gemaak nie.