DIE speaker van die parlement, Baleka Mbete, ondersoek die ANC-LP Mervyn Dirks daarvoor dat hy ’n “dreigende gebaar” teenoor ’n LP gemaak het. Dirks het tydens die parlementsitting Donderdag ’n ANC-LP, Thozama Mantashe, die middel­vinger gewys. ’n Foto waarin Dirks ’n zap na haar gooi, is vanaf beeldmateriaal verkry en doen die ronde in die sosiale media. Dirks het glo ook gedreig hy sal Mantashe aanrand. Mbete se woordvoerder, Moloto Mothapo, het Vrydag bevestig dat die speaker die voorval sal ondersoek. Mothapo het gesê Mbete oorweeg nog watter stappe sy teen Dirks sal doen. ’n Moontlikheid is om die saak na ’n ondersoekkomitee te verwys en ’n beslissing te vel op grond van sy bevindings, het Mothapo verduidelik. Hy kritiseer Dirks vir dié gebaar teenoor ’n vrou gedurende die 16 dae van aktivisme teen geweld teen vroue en kinders. Afgekeur Mothapo impliseer dat Dirks vergeet het LP’s is onder­hewig daaraan om altyd die Grondwet en parlement se interne reëls te gehoorsaam. Mothapo sê: “In dié konteks is mnr. Dirks se beweerde wan­gedrag baie kommerwek­kend en móét dit afgekeur word.” Die ANC-hoofsweep, Jackson Mthembu, het Dirks se gedrag ten sterkte veroordeel.