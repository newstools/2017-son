HY’S die veiligste drywer in die hele Wes-Kaap! Mogamat Roopen (64) van Colorado Park, Mitchells Plain, kon sy ore nie glo toe hy hoor hy het dié gesogte titel gewen het nie. Die drywer met die groot verantwoordelikheid om skoolkinders veilig by hul bestemming te kry, is vergoed met ’n splinternuwe minibus ter waarde van R395 000. Die Wes-Kaapse regering het Roopen en ander drywers wat daagliks skoolkinders vervoer, vergoed vir hul toewyding om veilig te bestuur. Dis deel van die Safe To School-program wat in 2014 gestig is om drywers aan te moedig om versigtig te bestuur. Die inisiatief val onder die vaandel van Child Safe. Discovery het trackers in die deelnemers se voertuie geïnstalleer om hul bestuurvernuf te monitor. Die versamelde data word jaarliks ge-check. Na gelang van die data word die drywer dan aangewys wat volgens die stelsel die veiligste en versigtigste bestuur het. Meer as 600 drywers het gister die uitdeling in die Athlone-burgersentrum bygewoon. Verskeie drywers het petrolkoepons, kontant en trofees gewen voordat Roopen as die groot wenner aangekondig is. Roopen het gesê hy is dankbaar vir die Nissan Impendulo-bussie wat hy gewen het, want hy ry tans ’n Toyota Venture. Prof. Sebastian van As van die Rooi Kruis-kinderhospitaal het gesê hy hoop die Child Safe-projek sal help om al hoe meer drywers aan te moedig om versigtiger te bestuur. Van As werk in die trauma-afdeling van die hospitaal en volgens hom word tot 10 000 kinders jonger as 12 jaarliks met ernstige beserings in die hospitaal opgeneem. Van As sê: “Trauma, ongelukke en beserings is die grootste doodsoorsake van kinders tussen 1 en 18 jaar oud. Dis ’n groter oorsaak van dood as siektes. “As ons ’n gesonde en voorspoedige samelewing wil skep, moet ons verseker dat kinders nie in padongelukke beseer word nie.”  Themba Baloyi, uitvoerende direkteur van Discovery, sê hulle beoog om die regering, NGO’s en ander deelnemers in te sluit om die inisiatief uit te brei.