DIE aantal Suid-Afrikaners wat hulle in jobs bevind, het oor ’n tydperk van drie maande met 31 000 afgeneem. Dit was een van die bevindings vervat in die Quarterly Employment Survey wat gister deur Statistieke Suid-Afrika (SSA) bekend gemaak is. Dié opname fokus op die tydperk Julie tot September 2017. Einde Junie het altesaam 9,62 miljoen Suid-Afrikaners jobs gehad, maar teen einde September het dit afgeneem na 9,589 miljoen. Die volgende sektore het afnames ondervind: gemeenskapsdienste (10 000), vervaardiging (5 000), mynbou (9 000), elektrisiteit (1 000), handel (7 000) en sakedienste (6 000). Toenames is egter in die sektore van konstruksie (4 000) en vervoer (3 000) ondervind. SSA het ook bevestig dat daar nou 83 000 minder jobs is as wat daar in September 2016 was. Bruto inkomste wat aan werknemers uitbetaal is, het egter met meer as R19 miljoen tot R606 miljoen toegeneem. SSA het verlede maand sy kwartaallikse arbeidsmag-peiling (QLFS) vir die derde kwartaal van die jaar bekend gemaak.  Gestyg Dit fokus op die tydperk van Julie tot September 2017. In die tweede kwartaal (April tot Junie) het 346 000 inwoners in die Metro jobs gehad.  Dié getal het in die derde kwartaal tot 358 000 gestyg. Die aantal werkloses in die Metro het egter ook van 182 000 in die tweede kwartaal tot 202 000 in die derde kwartaal gestyg.  In die vierde kwartaal van 2016 was daar net 154 000 werkloses in die Metro. Sedert die vierde kwartaal van 2016 het die werkloosheidskoers van 29,6% tot 36% gestyg. Athol Trollip, die Baaise burgemeester, het vroeër beklemtoon die Metro beoog om 30 000 werksgeleent­hede oor ’n tydperk van vyf jaar te skep. In die provinsie van Phumulo Masualle, Oos-Kaapse premier, dui syfers op ’n werkloosheidskoers van 35,5% – dit is 1,1% meer as in die tweede kwartaal. In die derde kwartaal was 781 000 Oos-Kapenaars sonder werk teenoor die 743 000 in die tweede kwartaal. 