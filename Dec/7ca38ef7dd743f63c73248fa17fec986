’N DRANKWINKEL in die Paarl het pas sy ­eerste bestaansjaar gevier toe professionele drankdiewe toeslaan en met R50 000 se Krismisdrinkgoed wegkom. Liquor City Paarl is die jongste slagoffer van dié rowers wat drankwinkels in die Paarl teiken. Die winkel het Saterdag sy eerste bestaansjaar gevier. Die winkel se kringtelevisie het die inbraak Sondag 03:34 opgeneem. Binne net drie minute het die drie boewe met van die duurste drank in die winkel weggekom.  “Dit lyk asof hulle geweet het waarvoor hulle gekom het. Hulle het sulke yslike baddens by hulle gehad waarin hulle al die drank gegooi het,” het Arno Joubert, eienaar van die winkel, gister vertel.  Die mans het die winkel se glasdeur met ’n groot klip stukkend geslaan om toegang te verkry. “Die glas is shatterproof. Hulle moes ’n hele paar keer geslaan het om dit stukkend te kry.” Joubert sê hy vermoed dat die mans vroeër die dag in die winkel was.  “Hulle het geweet waar die duur goed is en reguit daarvoor gegaan.” Die mans het weggekom met whiskey, brandewyn, konjak en ingevoerde sjampanje. Die sjampanje alleen kos R595 ’n bottel. “Ons sekerheidsmense was sowat 30 sekondes te laat,” het Joubert gesê. Hy het ook ander drankwinkeleienaars gemaan om paraat te wees en hul veiligheidsmaatreëls op te skerp. In September is daar ook by Blue Bottle Liquors ingebreek.  Kapt. FC van Wyk, polisiewoordvoerder, het die voorval bevestig.