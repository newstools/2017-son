MOSSELBAAI. – Die inwoners van Powertown, naby Klein-Brakrivier, is diep bekommerd. Die plaaslike munisipaliteit is in die proses om inwoners van Powertown te skuif na Sonskynvallei. Inwoners woon al meer as 25 jaar hier en sommige skop vas teen wat hulle beskou as ’n gedwonge verskuiwing. Meer as 100 gesinne word hierdeur geraak. Dawid Kamfer, provinsiale leier van Icosa en stadsraadslid van Mosselbaai, sien rooi hieroor. “Ek het al briewe aan die raad geskryf,” sê Kamfer.  “Hulle beweer die mense woon onder die vloedlyn.  “Maar as dit waar is, waarom moet nét Powertown se mense Sonskynvallei toe? Wat van die ander mense?  “Ons wil weet aan wie die grond van Powertown verkoop is. Wie is die ontwikkelaars?  “Verder weet ek as raadslid ook nie van behuisingsubsidies waarvoor die mense aansoek gedoen het om in Sonskynvallei te gaan woon nie. Ek ruik ’n rot.  “Sommige inwoners is reeds geskuif. Nou sukkel hulle met skole vir hul kinders en hulle moet vir vervoer betaal na en van hul werkplek.” Die raad het reeds ’n bloutjie geloop toe hulle ’n woning afgebreek het met die inwoner, Gavin Dyssel, steeds binne-in.  Kamfer en die plaaslike lawyer Reagan Brown het die raad bloedneus geslaan toe die hof in hul guns beslis het. ’n Inwoner, Motloung ­Teboho, sê die mure van die Sonskynvallei-huise bars reeds. Kamfer sê die enigste manier om die raad te keer, is om ’n interdik teen die verskuiwings te kry. Son het twee navrae aan Colin Puren, munisipale woordvoerder, gestuur. Albei is onbeantwoord gelaat.