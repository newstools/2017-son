MAN, dit was darem lekker om ná ál die jare by my eertydse gunsteling-onderwyser te kon inloer en ’n geselsie aan te knoop. “Onderwys is die kragtigste wapen wat jy kan gebruik om die wêreld te verander,” het wyle oudpres. Nelson Mandela eens gesê. Dié aanhaling het my laat wonder of onderwysers werklik vir hul onbaatsugtige werk waardeer word. Word hulle ooit deur hul oudleerders bedank vir die waardevolle invloed wat die leerkragte in hul lewe gehad het? As leerder wil jy mos so gou moontlik jou skoolloopbaan agter die rug kry. En dan as volwassene slaan jy jou eie rigting in. Dan is daar soms nie die geleentheid om dankie te sê nie. Dié gedagte het my op ’n nostalgiese vaart gevat – terug na my laer- en hoërskooldae. By Rawsonville Primêr, kan ek nog onthou, daar was mnr. Paul Setley, mnr. Charles Cuttings, juffrou Horne en mnr. Danie Matolla. Hulle was goeie onderwysers wat hul roeping met passie uitgeleef het.  By Worcester Sekondêr destyds was daar mnr. Tommy Wilson, mnr. Amadeus Neethling en mnr. Denver Pienaar. Dít was onderwysers wat ’n groot impak op my lewe gemaak het. Daar is een onderwyser wat ek egter graag wil uitsonder – juffrou Caroline Cuttings, my st. 1-klasonderwyseres by Rawsonville Primêr.  Sy was my gunsteling-onderwyser. Dis by háár dat ek gaan inloer het, by haar huis in De Nova, Rawsonville.  Sy was nie net iemand wat my akademies voorberei het vir die toekoms nie, maar ook iemand na wie ek kon opkyk as inspirasie. Sy was altyd optimisties en ’n toonbeeld van selfvertroue. Ek onthou sy was streng, maar het ’n hart van goud gehad. Stresvolle situasies het sy kalm gehanteer en nooit kwaad geraak nie.  As ek mooi kan onthou, was ons st. 1-spannetjie nie die maklikste soort om mee te werk nie. Tóg het juffrou Cuttings die einde van daardie jaar – toe sy verjaar – ons leerders getrakteer op ’n partytjie in die klaskamer. ’n Bewys dat sy ’n omgee-mens is. Geduld is een van die eienskappe wat ek by haar kon leer. Ons het lekker gesels oor die ou dae en weer ou kosbare herinneringe opgediep. Vandag, 27 jaar ná my skoolloopbaan, wil ek haar en ál die ander onderwysers wat daardie groot impak op my lewe en karakter gemaak het, uit die diepte van my hart en siel bedank en my waardering teenoor hulle uitspreek. God seën julle!