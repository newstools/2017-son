LUCRICIA Connelley, wat gister weens die moord op Ashwin Moses (3) in die Baaise landdroshof verskyn het, het aangedui sy gaan skuldig pleit. Ashwin is die kleinseun van haar lover, Neil Moses. Connelley is Vrydag in verband met die moord op Ashwin in hegtenis geneem. Ashwin se lyk is Vrydagoggend vroeg in die bosse naby Chatty 11 sowat 1 km van sy ouerhuis gevind. Son het verneem Ashwin is verwurg, het twee steekwonde in die kop gehad en sy tande is uitgeslaan. Hy het ook krapmerke aan sy bebloede gesig gehad. Langs sy lyk is ’n stok gevind. Geklee in ’n wit-swart rok en met hare wat na agter in ’n bolla vasgemaak is, het Connelley gister met ’n wit tissue in die hand deurentyd na familielede en lede van die gemeenskap in die openbare galery gekyk. Moses was nie gister in die hof nie. Landdros Sanjani Naidoo het twee vroue wat nie wou stilbly nie en met Connelley probeer praat het, beveel om die hof te verlaat. Connelley het aangedui sy gaan skuldig pleit en sal nie vir borgtog aansoek doen nie. Naidoo het aan Connelley gesê sy kan in ’n latere stadium voor skuldigbevinding vir borgtog aansoek doen. Die saak is tot môre uitgestel vir verdere konsultasie en vir ’n datum dat die saak na die streekhof oorgeplaas kan word sodat sy in die saak kan pleit.