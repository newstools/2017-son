KIERAN Read gaan die begin van volgende jaar se Superrugby-reeks misloop. Die Crusader-franchise het gister bevestig die All Black-kaptein het chirurgiese ingryping nodig om van ’n rugbesering te herstel. Die huidige Superrugby-kampioen sê Read sal Saterdag ’n operasie moet ondergaan. Hy sal daarna na verwagting vier maande buite aksie wees terwyl hy herstel.  Die All Black-agtsteman se rug het op Nieu-Seeland se jaareindtoer in die Noordelike Halfrond gepla. Read het ook die All Blacks se laaste toets van die jaar teen Wallis misgeloop. Sam Whitelock het die span in Read se afwesigheid aangevoer in die oorwinning van 33-18 oor Wallis. Die Crusaders het in ’n verklaring gesê: “Die Cru­saders sowel as die All Blacks se mediese spanne het hom (Read) ondersoek.  “Hy het ook ’n rugspesialis gaan sien. Sy herstel sal deurentyd deur die spesialis gemonitor word.” As Read vier maande buite aksie gaan wees, beteken dit hy gaan die eerste sewe wedstryde van die Crusaders se Superrugby-seisoen misloop.  Met Read buite aksie het die Crusaders die keuse om Jordan Taufua in die nr. 8-trui in te span.  Peter Samu is ’n keuse vir vaskop-flank terwyl Tom Sanders in die nr. 6-trui aangewend kan word.  Benewens Read is Owen Franks, Joe Moody en Israel Dagg ook nog op die krukkelys.  Die Crusaders gaan die verdediging van hul Super­rugby-titel teen die Chiefs afskop. – AFP