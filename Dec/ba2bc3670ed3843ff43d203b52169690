AUSTRALIË het sy veldtog begin om rugby se Wêreld­beker-toernooi in 2027, asook die vroue-toernooi in 2021, aan te bied. Rugby Australia se voorsitter, Cameron Clyne, het dié aankondiging gister gedoen. Die volgende Wêreld­beker-toernooi vind in 2019 in Japan plaas, waarna die aksie vier jaar later na Frank­ryk verskuif. Dié toernooi is op omstrede wyse aan die Franse toegeken nadat Suid-Afrika tot op die laaste dag nog die voorloper in die wedloop was. ’n Evalueringskomitee het voor die aankondiging bekend gemaak dat Suid-Afrika die beste kans het om ’n suksesvolle toernooi in 2023 aan te bied. Toe die stemmery egter plaasvind, het Frankryk die bod gewen. Ierland was die derde land wat ook gebie het om dié toernooi aan te bied. Australië het dié toernooi in 2003 die eerste keer alleen aangebied nadat hy in 1987 saam met Nieu-Seeland die gasheer was. Die Aussies was egter nog nooit die gasheer vir die vroue-toernooi nie.  Die agtste toernooi is vroeër vanjaar in Ierland aangebied.  Die Aussies het in die sesde posisie klaargemaak. “Rugby se Wêreldbeker-toernooi is die hoogtepunt vir die spanne van die Wallabies en die Wallaroos. “Ons wil dié toernooi huis toe bring vir al die spelers – mans, vroue, seuns of meisies – wie se droom dit nog altyd was om die gesogte beker omhoog te hou.  “En ons wil hê dit moet op eie bodem gebeur,” het Clyne bygevoeg. – Reuters