’N TIENERSEUN se lyk is gisteroggend vroeg op die strandfront by Hobiestrand in die Baai aangetref. Dit volg nadat die jaarlikse Opening of the Season-feesvieringe Saterdag plaas­gevind het.  Die tiener het een steekwond in die bors opgedoen en is blykbaar daaraan dood.  Volgens kol. Priscilla Naidu, polisiewoordvoerder, is die polisie gister 05:45 ingelig dat ’n lyk in die parkeerterrein by Hobiestrand lê. “Die 17-jarige Curtly Alexander van Palm Ridge in Bethelsdorp het ’n steekwond in die bors opgedoen. “Omstandighede rondom die noodlottige stekery is tans nog onbekend.  “’n Saak van moord word deur die Humewood-polisiekantoor ondersoek.” Alexander se oom sê die familie gaan deur ’n moeilike tyd en dat hulle nie nou oor die voorval wil praat nie. Adv. Keith Meyer, nuut aangestelde uitvoerende direkteur van die ­Nelson Mandelabaai-metro se ­direktoraat vir veiligheid en sekerheid, sê die Opening of the Season het ’n groot skare van sowat 50 000 mense gelok. “Geen voorvalle is tydens die fees self aangemeld nie. Die noodlottige stekery wat by die polisie aangemeld is, was nadat die event geëindig het.” Daar was wel volgens ­Meyer ’n kleiner groep metropolisielede en lede van die Humewood-polisiekantoor wat vroegoggend tot 06:00 by die strandfront ontplooi was. Die Baaise burgemeester, Athol Trollip, sê hy is bewus van Alexander se tragiese dood. “Dit wil voorkom asof die moord omstreeks 04:00 plaasgevind het. Ons vertrou dat dit die laaste voorval van so ’n aard gedurende die res van die feestyd sal wees.” Enigiemand wat kan help om die moord van Alexander op te klaar, kan die Humewood-SAPD skakel en met konst. Lepan praat. Tieners het ook hard gepaartie en daar is groot kommer oor die aantal tieners wat dronk by die Opening of the Season was. Volgens Meyer was daar selfs ’n 8-jarige kind wat poepdronk op die gras naby Shark Rock Pier uitge-pass het.  Trollip sê bekommerd oor dié tendens: “Ons sal in die toekoms strenger moet wees en ouers moet verantwoordelikheid neem vir waar hul kinders is en hul gedrag.” Die verskillende entiteite van die direktoraat vir veiligheid en sekerheid, die metropolisie, verkeersbeamptes en sekuriteit, het die volgende suksesse behaal: ¦ 10 arrestasies vir dronkbestuur, ¦ 36 klagtes van obstruksie van ’n openbare pad is opgevolg, ¦ 341 boetes is uitgereik vir verskeie oortredings op die paaie, ¦ 8 bestuurders is sonder ’n rybewys vasgetrek, ¦ 27 mense het op verbode plekke geparkeer, ¦ 3 onwettige handelaars is van die sypaadjie by die pier verwyder,  ¦ 2 messe is gekonfiskeer, ¦ 6 verdwaalde kinders is deur maatskaplike werkers aan hul ouers terugbesorg, ¦ 2 tienermeisies is opgepik waar hulle dronk op die plaveisel van die KFC by die pier gelê het, ¦ 95 bottels drank is vrywillig uitgegooi, ¦ 228 bottels drank is gekonfiskeer, ¦ 10 bergies is verwyder nadat klagtes oor hulle ontvang is, ¦ 6 onwettige braaivure is geblus, ¦ 1 arrestasie vir roekelose bestuur is uitgevoer.