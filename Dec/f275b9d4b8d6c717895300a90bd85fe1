DIE flink optrede deur ’n gekombineerde polisietaakspan het gesorg dat vier mans wat eergister onderweg na die St. Albans-gevangenis deur die dak van die polisievangwa ontsnap het, binne ure weer in hegtenis geneem is. AO Alwin Labans, ’n polisiewoordvoerder, sê Etienne Andrews (36), Marco Tiervlei (23), Justin Bramwell (24) en William Kleinbooi (32) het Woensdag in die Gelvandale-hof verskyn op aanklagte van roof. Die voorvalle het in die Mountweg- en Bethelsdorp-omgewing plaasgevind.  “Omstreeks 14:30 het die hof gesluit en is die vier saam met ander gevangenes wat ook in die hof verskyn het, ­terug St. Albans toe geneem. “Die twee polisiebeamptes het tussen Malabar en Uitbreiding 5 en 6 ’n gestamp gehoor en gesien hoe die vier deur die vangwa se dak ontsnap.  “Die ander gevangenes het bly sit.” Volgens Labans is ’n soektog onmiddellik begin deur polisiebeamptes van die Gelvandale en Bethelsdorp-polisiekantore. “ ’n Taakspan is ook op die been gebring en die soektog is deur die bekwame kol. Peter Oranje en kol. Dawie Scholtz gelei. “Andrews is omstreeks 20:40 in Salt Lake gekry en Tiervlei en Bramwell is onderskeidelik om 23:40 en 23:45 in Booysenpark gekry. “Kleinbooi is ’n uur later in Sentraal gekry.  “Al vier is weer in hegtenis geneem.” Labans meen die goeie beplanning van die polisie was deurslaggewend in die arrestasie van die vier ontsnapte gevangenes. “As dit nie vir die goeie samewerking en beplanning deur al die lede was nie, sou die arrestasies binne die eerste tien uur ná die ontsnapping nie gebeur het nie.” Genl.maj. AP Swart, die waarnemende provinsiale kommissaris, het ook die lede se toewyding geprys. “Hulle het onvermoeid gewerk om hierdie oortreders weer terug agter tralies te kry.  “Ek wil graag al die betrokke beamptes bedank. “Dit is ’n briljante prestasie. Die gemeenskap kan weer veilig voel.” 