DIT gaan, volgens die Suid-Afrikaanse Weerdiens in die Baai, ’n winderige en taamlik nat Kersdag in die Oos-Kaap wees. So het RNews gister berig. Garth Sampson, Oos-Kaapse woordvoerder van die Weerdiens, sê 26 Desember sal ’n beter dag wees om op die provinsie se strande deur te bring. Volgens Sampson kan ligte reën gedurende die oggend op 24 Desember langs die Oostelike kus val. Dit sal later in die dag gedeeltelik bewolk raak. Enkele donderstorms kan teen die middag oor die oostelike binneland van Graaff-Reinet voorkom. Reënbuie Op Kersdag voorspel Sampson ’n gedeeltelik bewolkte dag met sterk winde langs die kusgebiede. Enkele vinnige reënbuie word ook voorspel. Op 26 Desember sal dit aanvanklik bewolk langs die kusgebiede wees, maar later sal dit opklaar en ’n sonskyndag word. Sampson het bygevoeg ligte reën en mis kan later aan die Wildekus verwag word.