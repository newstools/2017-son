DIE Hoërskool Uitzig het behoorlik feesgevier toe hulle hoor hul deure gaan oopbly. Die onnies en skoolhoof, Charlene Faroo, het omtrent geskarrel om vir hul 15 matriekleerders ’n matriekbal te gee. Dertien van dié matrieks en die skool se sewe onderwysers het die geleentheid Woensdagaand in die Parow- burgersentrum bygewoon. Faroo het aan Son gesê sy het hard baklei vir die skool om oop te bly. Toe hul prokureurs Dinsdag die nuus met hulle deel, het sy amper uit haar vel gespring. Son het vroeër berig die skool gaan gesluit word oor dit onherstelbaar is nadat dit oor die jare onder vandalisme deurgeloop het.  Faroo sê sy was baie ongelukkig omdat die Wes-Kaapse onderwysdepartement hulle nie finansieel met hul matriekbal wou help nie. Sy sê: “Ek het gedink ons móét iets vir hulle doen, want hulle het baie hard gewerk onder die omstandighede.” Faroo het tydens die geleentheid haar leerders bemoedig en alle voorspoed toegewens. Haar woorde aan hulle was: “Jy moet groot droom en hard werk om daar bo uit te kom en jy sal sukses behaal. “Sit altyd die Here voor jou. “Julle sal altyd my babatjies bly.” Cedrick Booysen, ’n onderwyser van die ­Norwood Primêre skool in Elsiesrivier, het ook die leerders kom bemoedig. Booysen het reg deur die jaar ’n pad met die leerders gestap. Hy het die leerders daaraan herinner hulle is bestem vir groot dinge: “Jy sit nie vanaand hier om in ’n winkel te gaan werk nie. “Maak gebruik van jou omstandighede. “Doen aansoek vir ’n beurs. Dis hoekom die Fees Must Fall-veldtog aan die gang is. “Doen dit vir jouself! Doen dit vir Uitsig!” Booysen het die leerders gewaarsku om nie oorhaastig besluite te neem wat hul toekoms behels nie. Jessica Shelver, die woorvoerder vir die minister van onderwys, Debbie Schäfer, sê hulle het nog nie aangekondig of die skool permanent gesluit gaan word nie. “Ons sal nie leerders of personeel skuif voordat die saak in die Kaapse hooggeregshof afgehandel is nie.”