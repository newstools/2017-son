“FLAKKA is fake en dis dit!” Verskeie stories is onlangs versprei dat hierdie dwelm vanaf oorsee die land binnegekom het. Maar niks kon tot vandag toe nog bewys word nie. Ashley Potts, die direkteur van die Stad Kaapstad se dwelmberadingsentrum, glo flakka is fake. Potts het in ’n verklaring gewaarsku dat mense nie voice clips of foto’s van enige dwelm- of dwelmverwante voorval moet versprei voordat dit bevestig is nie. Siekte “As jy nie ’n beskrywing van die persoon het van wie dit afkom nie of enige kontakbesonderhede om die inligting te bevestig nie, dan is dit fake.” Potts sê dwelmverslawing is ’n siekte wat ’n familie swak kan maak, maar dat dit ook behandel kan word. Rdl. Grant Twigg het aan Son gesê hy het ook gehoor dat daar met flakka in Scottsdene, Kraaifontein, gesmokkel word. Hieroor sê hy: “Mens kan nie sê of dit waar is nie. “Ek weet mense beweer dit, maar dis nes met tik. “Mense praat in die lug, maar wil nie die dealers uitwys of die polisie help nie.” Twigg sê verder: “Mense moet ook onthou die drug dealers is bekommerd dat hul produk nou in kompetisie is.” Die polisie kon ook nog nie bevestig of daar wel flakka op die Kaapse Vlakte is nie.