ATLANTIS. – Bloedbek. Op die koop toe is sy hele mond vol kunstande flenters geslat. Daarna moes Denver van der Westhuizen boonop twee weke in die mang spandeer met sy seer mond.  En toe word die saak teen hom teruggetrek. Van der Westhuizen, wie se mond nou weer gesond is, braak behoorlik gal hieroor. Hy beweer die Atlantis cops wil net appels swaai as jy in boeie is. Hy sê: “My nagmerrie het begin toe my broer se kar deur ’n jong afgevat is. Ek het die kar gaan haal en die klaer het vir my verduidelik hy was nie betrokke nie – en toe slaan hy my broer met die vuis. “Toe gaan hy na die cops en sê hy is gekaap.” Van der Westhuizen vertel hy is kort daarna deur byna die hele polisiemag afgetrek en agter in ’n vên geboender. Hy voeg by: “Toe ek vra of iemand my bakkie tot by die stasie kan neem, het hulle begin vloek en skel en traangas gespuit.  “Hulle het die langsteel ingelê toe ons by die selle aankom en wou nie hoor wat ek en my vriend (wat saam was) te sê het nie.  “Hoe meer ons probeer verduidelik, hoe meer het die cops ons gebliksem.  “Ek moes vir byna twee weke in die mang sit, en toe vertel die Opod nog ek het te lank gevat om ’n saak te maak.” Volgens lt.kol. Adolf Jonkers is daar egter wel ’n saak van aanranding teen lede van die stasie gemaak en die ondersoek duur voort.