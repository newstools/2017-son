DIE droogtegeteisterde Kouga-munisipaliteit het ’n dringende beroep op inwoners en vakansiegangers gedoen om water te bespaar. Dié munisipaliteit is reeds tot droogterampgebied verklaar. Elza van Lingen, Kouga se burgemeester, het gesê: “Ons damvlakke is kritiek laag en die instroming van vakansiegangers sal tot verhoogde waterverbruik aanleiding gee. “Ons doen dus ’n beroep op inwoners en besoekers om water te gebruik net wanneer dit absoluut noodsaaklik is.” Die Kougadam, die hoofverskaffer van water aan die munisipaliteit, is tans net 11,95% vol. Volgens die mayor sal die munisipaliteit se reservoirs voortaan twee keer per dag gemonitor word. “As die nodigheid daar is, sal water tussen verskeie reservoirs geskuif word om ’n deurlopende toevoer van water te verseker.” Van Lingen het ook gewaarsku die waterdruk sal laag wees, veral in die laatoggend in Jeffreysbaai. Waterverbruik styg skerp gedurende dié tyd van die dag en daarom kan lae waterdruk nie vermy word nie. Volgens die burgemeester is daar oor die afgelope tien jaar opgelet dat mense vroeg in die oggend die strande besoek en dan laatoggend terugkeer en stort. ’n Span loodgieters sal ingespan word om openbare toilette langs die strandfront, munisipale karavaanparke en Dolphin-strand in Jeffreysbaai te monitor, én om herstelwerk te doen. Daar is benadruk dat die gebruik van tuinslange streng verbode is. Die munisipaliteit maak die volgende voorstelle om water te bespaar: Van Lingen het permanente inwoners in November aangemoedig om 60 F of minder per persoon per dag te gebruik. Sodoende kan die watertoevoer in veral die vakansietyd langer verseker word.  Daar is reeds planne ingestel om bykomende waterbronne te verseker. Die munisipaliteit het vroeër ’n diensverskaffer aangestel om vir water te boor by Jeffreysbaai, Humansdorp, Oesterbaai, Hankey en Patensie. Die projek het by Oesterbaai begin omdat die grootste waternood daar ondervind word. Onlangs is water daar raakgeboor.