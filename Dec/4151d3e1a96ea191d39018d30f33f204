Liewe Antie Mona Ek het verlede jaar getrou en ná vier maande van getroude lewe sê die vrou vir my sy is MIV-positief. Sy sê toe sy is jammer sy het my nie lankal gesê nie. En boonop het haar ma, pa en hele familie geweet van haar status, maar dit geheim gehou. Sy het vele menere vóór my gehad en van daar af het ek haar nie meer vertrou nie. Sy het ook gereeld uit die huis geslaap, was gaande oor nice times en het my baie kere net so gelos. Sy sien tans ook verskillende mans en dit is mos nie reg nie, want sy verwoes onskuldige mense se lewens. Sy bly in W en hou daarvan om mooi aan te trek.  Ek het ook uitgevind sy het die siekte al 15 jaar en ek is ook nou MIV-positief. Sy gebruik al jare nie haar medikasie nie. – via Whats­App Jô, hierdie vrou van jou is mos eintlik ’n serial killer. Om willens en wetens ander met die MI-virus te besmet, is ’n misdaad en sy kan diep gaan mang hieroor. Antie sidder om te dink aan die bose siklus waarmee sy besig is. As al die ander mans met wie sy slaap – soos wat jy beweer – ook meisies/vroue het, is hulle wat onskuldig is, ook mos al aangesteek. En dan maak dit haar familie wat van haar status weet, net so skuldig, want hulle behoort te besef hoeveel lewens hul dogter tans verwoes. Dit lyk na ’n doelbewuste poging van haar om soveel moontlik mans te infect sonder om te dink aan die ander onskuldige partye soos vroue en kinders. En jy is nog steeds saam met haar? Wetende van die dinge wat sy aanvang en die mans saam met wie sy steeds slaap? Dink jy dan nie dat dit jou ook aandadig aan ’n misdaad maak nie? Wanneer hierdie bom gaan bars – en dit gaan, kan die wet ook na kyk jou as ’n medepligtige. Dit is tyd dat jy ernstig oor hierdie dinge besin en jy moet dit oorweeg om die owerhede van hierdie dodelike speletjie van jou vrou in te lig.