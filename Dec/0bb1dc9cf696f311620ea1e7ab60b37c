VIER mans, insluitend twee vermeende gangsters, is sedert Sondag in Lavender Hill doodgeskiet. In die jongste voorval is Moegamat Iederies Langenhoven (27), ’n vermeende lid van die Junky Funky-bende, Maandagmiddag in St. Bonaface-weg vol lood gepomp. Hy is die pa van twee minderjarige kinders waarvan die jongste ’n twee maande oue babadogtertjie is. Langenhoven is in die nek geskiet en is op die toneel dood. Sy beste vriend, Roderick James (33), ook ’n vermeende Junky Funky-lid, is Sondagaand in St. Canutestraat doodgeskiet. James is in die bors geskiet en sy lyk het in ’n bungalow agter in die jaart by mense gelê. Volgens James se hartseer ma, Daphine Andrews (65), was haar seun ’n lief­like kind, al was hy ’n Junky Funky-bendelid. Andrews sê: “Ek en Moegamat se ma het Maandag my seun Roderick se lyk gaan uitken. “Ons was in die bus op pad terug huis toe, toe sy die tyding kry dat Moegamat ook doodgeskiet is. “Hulle albei was van die Junky Funky-bende en goeie vriende.” Volgens Andrews was haar seun al voorheen geskiet en het sy baie met hom oor sy betrokkenheid by bendes gepraat. “Ek kan nou rustig saans slaap en hoef my nie meer oor hom te bekommer nie.  “Die bendes is cowards en hier gaan nou nog ’n groot ding kom vóór Kersfees.” Die lyk van Dave du Toit (27), die pa van drie minderjarige kinders, is ook Maandagmiddag in ’n sloot op ’n oop veld gekry. Volgens Du Toit se hartseer ma, Yolanda (55), het sy nog haar seun Sondagaand laas gesien. Yolanda sê: “Ek het heelnag wakker gelê en wag vir hom, want hy het gesê hy kom huis toe. “Dave se broer het op sy lyk afgekom wat met ’n mat toegegooi was. “Hy het uitgestrek gelê en sy hande was vas­gemaak. “Hy was geskiet en toe met ’n mat toegegooi. “Daar was ’n groot sementblok bo-op die mat.” Yolanda het Dave beskryf as ’n saggeaarde mens wat altyd glimlag het. In nog ’n voorval is ’n man (47) ook Maandag in Vrygrond in Muizenberg vermoor.  Die voorval het in Trevor Siljeur-straat plaasgevind en die man het verskeie kopbeserings opgedoen. Hy was glo betrokke in ’n bakleiery oor ’n winkeltrollie met twee inwoners wat ook in die straat woon. Volgens kapt. FC van Wyk, ’n polisiewoordvoerder, is ’n 54-jarige vrou en haar 33-jarige seun vir die moord gearresteer. Volgens lt.kol. Andrè Traut, ’n polisiewoordvoerder, is die mans se lyke in Teakstraat gevind. Niemand is nog gearresteer nie. 