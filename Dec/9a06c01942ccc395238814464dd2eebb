NADAT Aiden Markram Suid-Afrika se krieketspan op die wenpad geplaas het, het die vonke behoorlik gespat onder die spreiligte van St. ­Georgepark in Port Elizabeth. Die Proteas het hul eerste beurt op die eerste dag van die eerste dag-aand-toets op Suid-Afrikaanse bodem gisteraand met die telling op 309/9 gesluit. Die laaste vyf paaltjies van die Proteas is in die laaste sessie onder die spreiligte verloor toe die pienk bal vol toorkuns was. Zimbabwe het in sy eerste beurt dadelik onder die ligte kleigetrap toe Morné Morkel met die eerste bal vir Hamilton Masakadza been voor paaltjie betrap het.  Nadat Morkel nog twee paaltjies geneem het, was Zimbabwe behoorlik in die knyp. Hy sal vanmiddag op 30/4 hervat nadat hy 17 boulbeurte getrotseer het. Die Proteas se kaptein, AB de Villiers, het as paaltjiewagter diens gedoen, want Quinton de Kock was buite aksie met ’n dyspierbesering wat hy opgedoen het toe hy gekolf het. Min boulaanvalle sou egter gister ’n vasbeslote Markram goedkoop kon uithaal, met of sonder die spreiligte en die pienk bal se hulp. Hy was oorgehaal om ’n groot beurt vir Suid-Afrika te speel en het dit met 125 lopies (14x4, 2x6) gedoen. Markram het onberispelik teen die goeie aflewerings verdedig, hom ingegrawe en met al hoe meer selfvertroue die lopies laat rol. 