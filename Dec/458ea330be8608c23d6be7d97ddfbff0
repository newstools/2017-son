DAAR is lig aan die einde van die droogte-tonnel. Die maatskappy wat Sunlight-seep vervaardig, het vandeesweek gratis water in Blackheath uitgedeel. Volgens Charles Uys, een van die inwoners, het ’n lang trok in hul gebied opgedaag. Die drinkwater help hulle baie om water te bespaar. Uys verduidelik: “Elke persoon kon twee vyf liter-waterkanne verniet gaan haal het.  “Die mense in die omgewing het omtrént gestroom om hul gratis water te kry.” Toedraai Met die tekort aan water tans in die Wes-Kaap, kon die inwoners van Blackheath niks anders doen as om dankbaar te wees teenoor die maatskappy nie. “Ons kan maar nou ons stopkrane toedraai en rustig die water gebruik. “Dit sal ook ’n goeie besparing op ons munisipale rekening wees. “Ek wil persoonlik namens die gemeenskap van Blackheath my dankbaarheid aan die maatskappy toon. “Dis ’n wonderlike gebaar en ’n goeie Krismisgeskenk,” het Uys gesê. 