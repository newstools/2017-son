CALITZDORP. – Kallie Baardman (60), oud-burgemeester van Kannaland en raadslid van die Eden-distriksmunisipaliteit, het gegroet. Baardman, wat ’n diabeteslyer was, het op Kersaand in die Oudtshoorn-hospitaal gesterf. Baardman, ’n oud-DA-lid, word in plaaslike­regeringskringe beskou as die vader van moderne derdevlak-regering in Kannaland.  Mense en dienslewering het swaarder as sy politieke siening geweeg. Stem Jeffrey Donson, Icosa-president, het hulde gebring: “Hy was ’n formidabele teenstander. Altyd goed voorbereid. Vir hom was sy besluite altyd in dorpsbelang.” Baardman, ook bekend as Mr Service Delivery, het behuisingsprojekte gevestig, watervoorsiening geloods en ’n stem vir stemloses en haweloses gegee. Kaki Willemse, ’n familiekennis, het gesê: “Die familie gaan dié steunpilaar mis. Die gemeenskap gaan hom mis, want selfs in sy siekte het hy bly voortveg vir die minderbevoorregtes.”