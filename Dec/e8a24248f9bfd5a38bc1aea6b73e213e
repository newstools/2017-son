BRISTOL City het nou sy visier op Manchester City ingestel nadat hy dié span se aartsvyand, Manchester United, met 2-1 uit die Carabao Cup geboender het. Korey Smith was sy span se groot held toe hy die wendoel in die doodsnikke gekry het.  Bristol het die stad van Manchester se verwagtinge gekelder om ’n Manchester-derby in die halfeind van dié kompetisie te verseker. Bristol se bestuurder, Lee Johnson, sê hy en sy spelers sien nou uit na die stryd teen die Premierliga se voorloper. “Dis briljant en ons beweeg vorentoe. Ons het nie baie respek vir United getoon nie. Ons pak nou City oor twee bene en dit is nog ’n kans vir die spelers om hulself te toets,” aldus Johnson. In die ander halfeind vind die Londen-derby tussen Arsenal en Chelsea plaas. Die eeste bene van dié kragmetings vind op 8 Januarie plaas, met die tweede een wat op die 22ste beslis word. – Reuters