DAAR is groot geld op die spel vir Chippa United by volgende jaar se Wêreldbekersokkertoernooi in Rusland. Die Chilli Boys se Nigeriese doelwagter, Daniel Akpeyi, is nou beseer, maar die klub gaan seker maak hy is fiks vir volgende jaar se skouspel. Die kanse is goed dat Akpeyi in die Super Arende se groep vir dié WB-toernooi gaan wees. Vóór sy besering het hy gereeld speelkans in die nasionale span gekry. Dit sal glad nie verbaas indien Akpeyi, wat die laaste seisoen of twee goed op stryk was, in al die Super Arende se wedstryde in Rusland speel nie. En indien dit gebeur, sal Chippa miljoene van die wêreldliggaam, Fifa, kry. Fifa het onlangs aangekondig hy gaan meer geld aan klubs betaal wie se lede aan die toernooi gaan deelneem. Die grootliks verhoogde betalings is nou sowat R116 000 per speler per dag ter erkenning van hul bydrae tot die toernooi. Hoe langer Nigerië in die toernooi bly, hoe meer geld sal Chippa dus maak. Die Oos-Kaapse span is egter gewaarborg van minstens R3 miljoen. Die betalingsklok begin loop op 1 Junie, twee weke vóór die openingswedstryd tussen Rusland en Saoedi-Arabië, en dit stop die dag ná elke span se uitskakeling. Nigerië speel die laaste van sy groep D-wedstryde teen Argentinië op 26 Junie. So al val Nigerië uit by die groepfase, sal Chippa ongeveer R3 miljoen maak.  Die nuwe stelsel sal Fifa sowat R2,8 miljard kos.  Dit is drie keer die bedrag wat beskikbaar gestel was vir 2014 se toernooi in Brasilië. Dit is vyf keer meer as die geld wat vir die toernooi in Suid-Afrika beskikbaar was. Die groot toename kom ná ’n nuwe samewerkingsooreenkoms tussen Fifa en die European Club Association (ECA). Europese klubs, die werkgewers van die meeste van die wêreld se voorste spelers, sal die grootste uitbetalings ontvang.  In 2014 het Bayern Munich die grootste bedrag gekry, wat $ 1 734 367 (sowat R23,6 miljoen) beloop het. Dit was sowat R5,1 miljoen meer as Real Madrid, wat in die tweede plek was. Altesaam 396 klubs wat by 57 nasionale verenigings geaffilieer is, het by die laaste WB-toernooi voordeel getrek.