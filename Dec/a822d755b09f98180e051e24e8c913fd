OOMPIE het nou ’n ­system opgestel waar hy elke dag op YouTube vir sy beleggers ’n boodskap kan uitsaai. In ’n video wat Son onder oë gehad het, vra David “Oompie” Cupido, die baasbrein agter 4th ­Power Investment, vir sy beleggers om verskoning dat hy so laat is. Cupido het in die video bekend gemaak hy sal seker maak sy beleggers ontvang hul geld voor Krismis. Die boodskap lui: “Ek het gesê ek gaan elke dag vir julle ’n update gee. Ek was besig om die systempie op te set. “Kyk hier, die system het drie skerms. Ek wil net dankie sê vir u geduld. “Ons was besig om alles te finaliseer en in plek te sit. Ons het gister verneem die proses is besig om gefinaliseer te word. Febe het confirm en ons onderneem dat betalings voor die 25ste sal geskied.” Later in die video wys Cupido ’n oorsig van Touwsrivier en verseker sy beleggers dat hy nog steeds in die area is. Son het Vrydag berig oor ’n Amerikaanse profeet, AD Hyman, wat sê hy het tydens ’n diens in Worcester ’n visioen gekry dat Oompie uit die land wil vlug.