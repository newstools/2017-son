CAPE Jazz is beslis lekke! Jonathan Rubain se show met dié naam het Woensdagaand in die Baxter-teater begin en wat ’n belewenis is dit nie. Rubain is ’n kitaarspeler van wêreldgehalte. Maar hy kan ook sing, soos sy tribute aan Taliep Petersen, die roerende “Goodbye”, bewys. Hy sing natuurlik ook ­“Reason to ­Smile”, sy treffer met Candice Thornton, en die onlangse uitreiking “I love Me”. Die show is energiek, met veral die percussionist Jason Ward wat soms die show met sy manewales oorneem. Al die lede van die band is meesters van hul instrumente en hulle sorg vir ’n tight sound experience. Rubain (33), van Hanover Park, het ook ’n paar van sy musikale vriende genooi. Kyle Shepherd is ’n ongelooflike pianis wat betowerende klanke met daai vingers van hom opdis. Hy en Rubain het ’n wonderlike musikale verhouding en hul duets – die bekende jazz-treffer “Harold’s Boss”, Errol Dyers se “Langery” en “Uncle Errol” – was uit die boonste rakke. Die immergroen Hilton Schilder, die kitaarspeler ­Dave Ledbetter en die puik sangers Gerty Ryan, Candice Thornton en Mujahid George­ dra almal tot ’n uiters genotvolle aand by. Maar dis Rubain se show. Hy vier sy 15de jaar as ’n beroepskunstenaar en sy ervaring wys in sy interaksie met die ander musikante en die gehoor. Rubain is charming en gevat. Hy laat sy kitaar die meeste van die praatwerk doen op ’n wyse wat min hom kan nadoen. Gaan kyk die show en ondersteun ons plaaslike ­talent. Cape Jazz Is Lekke! is nog tot 13 Januarie in die Baxter-teater se konsertsaal te sien. Kaartjies kos tussen R100 en R250 en is by Computicket en alle Shoprite-Checkers-winkels beskikbaar. Die show begin 20:15.