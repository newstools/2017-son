DIT is D-dag vir Toetie! Die Suid-Afrikaanse Rugbyunie (Saru) se uitvoerende raad het gister in die Moederstad vergader om Allister Coetzee se vertonings as Bokbreier oor die afgelope twee jaar te bespreek. Coetzee het tot dusver net 11 uit 25 toetse gewen sedert hy oorgeneem het as die hoofafrigter. Ingevolge Toetie se kontrak is sy mandaat om ’n wenpersentasie van 65% te behaal. Sy grootbase moet nou besluit of sy wenrekord van 44% goed genoeg is om die Bokke vir nog twee jaar af te rig. As dié vertoningsklousule ernstig opgeneem word, beteken dit beslis die einde van die pad vir Toetie. Rassie Erasmus het reeds sy pos opgeneem as Saru se direkteur van rugby. Dit beteken dat hy nou die grootbaas van al die nasionale rugbyspanne is. Erasmus sal dus voortaan moet pa staan vir die Bokke se vertonings. As Toetie die trekpas kry, is dit ook ’n uitgemaakte saak dat Matt Proudfoot, die voorspeler-afrigter van die Bokke, sy pos kwyt gaan wees.  Pieter de Villiers – die voormalige vaskopstut van Frank­ryk – is geoormerk om as die Bokke se nuwe skrumdokter vir 2018 aangestel te word. De Villiers, wat in 69 toetse van 1999 tot 2007 vir Frankryk uitgedraf het, het al voorheen saam met Erasmus by Saru gewerk. Erasmus se nuwe rol beteken dat hy in volle beheer van die Bokke gaan wees. Dit sluit spankeuses en wedstrydplanne in. Hy sal ook moet besluit wie onder hom gaan werk.