ROBERTSON – ’n Pa beweer die cops weier al ’n week lank dat hy sy seun in die aanhoudingselle sien. Jonathan Fortuin (25) is Dinsdag helder oordag vir huisbraak gearresteer. Sy pa, John Fortuin, hou dik dat sy klong onskuldig is en dat dit onnodig was om sy kind so wreed te behandel. John vertel: “Verlede Dinsdagmiddag het die polisie kom vra waar Jonathan is. “Hulle het hom beveel om saam met hulle na die polisiestasie te gaan.” Jonathan het egter geweier. John sê mense het hom toe kom roep en gesê die cops rand Jonathan aan. “Ek het gesien hoe twee polisiemanne my klong met boeie aan sy arms teen die grond sleep.” Jonathan het hom losgeruk en in die huis in gehardloop. John sê die cops het toe die huis se deur afgetrap en Jonathan onder ’n kooi gekry. “Die cops het toe weer met hom by die huis uitgekom. “Ek het die polisie gesmeek om op te hou, maar hulle het hom bly slaan,” vertel die pa. Volgens hom gaan hy regsadvies inwin oor hy meen daar was genoeg ooggetuies wat gesien het hoe die polisie sy seun aanrand. “Die polisie weier nog dat ons hom besoek,” sê John. Kapt. FC van Wyk, ’n polisiewoordvoerder, het by navraag bevestig dat die polisie ’n man vir huisbraak en diefstal in hegtenis geneem het.