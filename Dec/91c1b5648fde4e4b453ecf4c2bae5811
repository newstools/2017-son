‘THERE is a place for a child in your heart, as long as you believe in a fairy tale... Let the children have a world where ­there is no pain nor sorrow...” Met dié liedjie is die jaarlikse oriënteringsdag in ons plaaslike laerskool begin. Die dag waarop nuwe gr. R’s die eerste keer groot skool toe kom en gr. 1’s hul juffrouens vir 2018 ontmoet. Die saaltjie was gepak met leerders en ouers. Oumas en oupas ook. Die afwagting in daai bloedjies se ogies was duidelik soos ’n neonlig in die donker. Jy kon die ouers se trots aanvoel.   ’n Gr. R-juffrou het met ’n roerende gebedjie geopen. Die atmosfeer was amper gewyd – wagtend op iets groots wat sou gebeur. Hul afwagting is na ’n volgende vlak geneem deur die gebeure wat daar voor hulle sou afspeel die volgende drie uur. ’n Kwartier in die saal, die res van die drie uur in “my nuwe juffrou se klas”, soos ’n kleinding geskreeu het. Die adjunkhoof het die begin van dié reis soos die skryf van ’n nuwe boek beskryf – 12 hoofstukke vir die 12 jaar lange skoolloopbaan wat begin.  Ouers, leerkragte en leerders is die outeurs van dié kosbare boek wat eendag die sukses van daardie bloedjie gaan bepaal.  Gelowige ouers het aandagtig geluister en instemmend geknik. Iewers is ’n “amen” gehoor. Die ouers het die gonswoord “ouerbetrokkenheid” as padkos gekry vir die 12 jaar. Êrens het ’n onnie-oupa gedagdroom oor hoe sy Blake ook eendag gr. R toe gaan kom. Trots het die onnies daar gestaan. Goed toegerus in die Latynse spreuk “in loco parentis” – in die ouer se plek.  Snaaks dat elke grondslagfase net uit juffrouens bestaan. Oor hulle mos ma’s is en in die plek van die mammie staan ...  Die leerders kom as ’n tabula rasa – ’n skoon bladsy. “A Child will find its own place in the sunlight; a child has hope, crystal light in his eyes ...” En nooit mag ons ’n kind daai plek ontsê nie. God se skepping. “Laat my lammers wei.” Nooit mag ons ’n kind se hoop verydel of verongeluk, of daai liggies in hul ogies uitdoof nie. God vergeef nie maklik die onreg wat ’n kind aangedoen word nie. Toe hulle die saal verlaat met hul kinders op pad na die nuwe juffrou se klas, het ’n jong mammie gefluister: “Ek bring my kind Towerkop Primêr toe, want dis die beste skool in die hele onderwysdistrik! Hier het ek skoolgegaan en vandag word die geskiedenis net voortgesit.” Daar is by elke klas ingeloer. Juffrouens was vir die nuwe maatjies voorberei. Mens, dis goed opgevoede bloedjies. Die ouers moet ’n pluimpie kry. ’n Nuwe jaar breek eersdaags aan. Wat ’n gerusstelling om te weet jou kind se toekoms is in goeie hande ondanks die onderwysstelsel se uit­dagings. Dis ’n puik vennootskap van skool, kerk en gemeenskap. Daar sal by die basics gehou word. Kinders moet kan lees, skryf en somme maak. Vorentoe glinster die toekoms ...