HONDERDE dwelmverslaafdes in die Baai gaan ’n onsekere toekoms tegemoet nadat die plaaslike kantoor van die Suid-Afrikaanse Nasionale Raad teen Alkoholisme en Dwelmafhanklikheid (Sanca) sy deure gesluit het. Zarina Ghulam, plaaslike Sanca-woordvoerder, het bevestig die Baaise kantoor het weens ’n tekort aan finansiering reeds op 27 Julie sy deure gesluit. Sanca moes sy kantoor in Newton Park einde Maart opgee omdat hy nie die huur kon betaal nie. ’n Klein kantoorruimte is toe gekry in Stanfordweg aan Korsten se kant, maar dit het ook later onbekostigbaar duur geraak. Ghulam het verduidelik sy het ’n jaar laas ’n salaris ontvang, maar die mense van Sanca verwys steeds dwelmverslaafdes na maatskaplike werkers en privaat sentrums. Sy bied ook nog ’n weeklikse ondersteuningsgroep aan. In die verlede het Sanca dwelmtoetse gedoen, kinders en volwassenes geëvalueer, en na rehab-sentrums verwys – of as buitepasiënte ingeskryf. As buitepasiënte sou verslaafdes weekliks by Sanca besoek aflê en ook die dienste van ’n mediese verpleegster tot hul beskikking hê. The Herald het onlangs berig Sanca verskaf ontrekkingsmedisyne, raad en steun aan meer as 700 mense in die Baai.  En meer as 150 nuwe pasiënte het hulle per maand by Sanca aangemeld.  Volgens Ghulam het hulle fondse van die departement van Nancy Sihlwayi, Oos-Kaapse LUR vir maatskaplike ontwikkeling, gekry.  Die geld was egter net geoormerk om die salarisse van maatskaplike werkers te betaal. Ghulam het bevestig flakka, ook bekend as die “zombie drug”, is besig om ’n houvas in die Baai te kry.  Flakka word van die sintetiese stof alpha-PVP vervaardig. Verslaafdes wat hoog raak op flakka, brabbel in tale wat niemand verstaan nie en beseer hulself. Dié drug kan gesnuif, geëet of gerook word. Volgens haar is die dwelm bekend as krokodil ook ’n reuse-probleem. Mercia Scharne, projekbestuurder by die White Door Centre of Hope, meen ook die dwelmprobleem raak ál hoe erger. Volgens haar kan die White Door-sentrum net raad gee. Hy kan nie mense vir dwelmmisbruik toets nie. Hulle verwys mense na klinieke vir toetse en sit hulle in kontak met maatskaplike werkers. White Door verwys talle mense ook na die Psi­giatriese Hospitaal Fort England naby Grahamstad. “Tik, dagga en krokodil is ’n probleem, en flakka duik ook nou in die strate op,” het sy bevestig. Bathabile Dlamini, nasionale minister van maatskaplike ontwikkeling, het die departement se veldtog teen dwelm- en drankmisbruik in die feestyd verlede maand bekend ­gestel. Die minister het bevestig dwelm- en alkoholmisbruik maak ’n uiters negatiewe impak op Suid-Afrikaners se algemene gesondheid. Die misbruik van hierdie soort verdowingsmiddels kos die Suid-Afrikaanse regering na bewering R38 miljard per jaar.