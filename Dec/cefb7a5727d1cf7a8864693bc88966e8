MEDIESE regseise teen die Oos-Kaapse gesondheidsdepartement is die oorsaak van meer as ’n miljard rand se opgehoopte skuld. So het dr. Pumza Dyantyi, die LUR vir gesondheid, in antwoord op skriftelike vrae in die provinsiale wetgewer gesê. Uit haar antwoord blyk dit die meeste van die opgehoopte skuld vir die boekjaar 2016-’17 is reeds afbetaal, maar skuld van die huidige boekjaar sal na 2018-’19 oorgedra word. Op 30 September het die departement R1,736 miljard, of 91% van sy opgehoopte skuld vir die boekjaar 2016-’17, betaal. Die opgehoopte skuld van die vorige boekjaar het ’n yslike R1,914 miljard beloop. Sy het bygevoeg die departement sal na afloop van die huidige boekjaar weer opgehoopte skuld na 2018-’19 oordra. Volgens haar is die ophoping van hofbevele vir die uitbetaal van mediese regs­eise ’n groot probleem. Voortgaan “Die eise word betaal deur die herverdeling van die begroting vir goedere en dienste. “Kliniese dienste moet egter steeds voortgaan en daarom hoop die skuld (weens ’n kleiner begroting vir dié doel) op,” het sy geskryf. Die LUR het bygevoeg die afbetaling van skuld word verlig deur ’n bedrag van R229 miljoen wat vir dié doel van die provinsiale tesourie ontvang is. Volgens Dyantyi is daar komitees wat oorsig het oor die departement se kontantvloei-vooruitskattings. Sy het verduidelik die departement het sy opgehoopte skuld vir goedere en dienste teen September tot R1,271 miljard verminder. Monitor Dyantyi het verder gesê al die opgehoopte skuld het tans nie ’n impak op die departement se vermoë om dienste te lewer nie. “Die departement monitor nuwe ooreenkomste en die betaling van diensverskaffers deurlopend. “Voorkeur word altyd gegee aan die betaling van SMME’s (klein-, ­medium- en mikro-ondernemings).” Die geld is glo aan die COK verskuldig vir dienste wat gelewer is. Dit volg ná ’n dispuut van twee jaar tussen die partye. Gevolglik het dit veroorsaak dat planne en die ontwikkeling van infrastruktuurprojekte waarby die COK betrokke is, tot stilstand gekom het.