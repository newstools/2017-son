SLAGOFFERS van geweld in afgeleë Oos-Kaapse dorpe trek aan die kortste ent met ­victim support centres by hul polisiekantore. Bobby Stevenson, ’n DA-LPW, meen die nasionale veldtog van 16 dae van aktivisme teen geweld teen vroue en ­kinders moes ’n geleentheid wees vir gemeenskappe om saam te kyk na die verandering wat nodig is vir die provinsie om voorspoedig te word. Die veldtog eindig vandag. Weziwe Tikana, die LUR vir veiligheid en skakeling, het in antwoord op ’n vraag van Stevenson gesê 43 polisiekantore in veral plattelandse gebiede het nie victim support centres nie. Altesame 153 polisiekantore in die provinsie het wel dié sentrums. Polisiekantore sonder victim support centressluit in Despatch, Klipplaat, Hankey, Wolwefontein, Steytlerville, Fort Beaufort, Doring­kloof, Thornhill en Burgersdorp. Ander polisiekantore wat ook sonder dié sentrums ly, is Matatiele, Seven Fountains, Jamestown, Cookhouse, Dordrecht, Kleinbulhoek en Avondale. Volgens Tikana het alle polisiekantore in die provinsie huishoudelike geweld-koördineerders en alle lede by dié kantore is opgelei om sulke sake te hanteer. “Lede by alle polisiekantore in die provinsie is volgens die opleidingsverskaffingsplan opgelei vir die hantering van huishoudelike geweld. “Altesame 5 689 lede is tot nou opgelei. Alle opgeleides wat die 2004- basiese polisie-ontwikkelingsprogram voltooi het, het ook die huishoudelike-geweld-opleiding as deel van die kurrikulum ontvang.” Volgens die statistieke wat Tikana verskaf het, is 5 356 sake van huishoudelike geweld in 2015-’16 aangemeld. In die boekjaar 2016-’17 is 5 181 sake van huishoudelike geweld aangemeld en 1 522 tot dusver in die boekjaar 2017-’18. Stevenson meen misdaad teen vroue en kinders moet meer aandag geniet. “Hulp moet altyd by polisiekantore beskikbaar wees om geweldslagoffers by te staan. “Geweld teen vroue het een van die prominentste misdade in Suid-Afrika geword en in baie gevalle word oortreders nie vervolg nie. “Van die 12 896 beskermingsbevele waarvoor aansoek gedoen is, is 9 334 oortreders in hegtenis geneem en het in die hof verskyn.  “Net 1 934 van die sake het in vervolging geëindig.” In 2015-’16 is 689 uit altesaam 3 215 sake suksesvol vervolg. In die daaropvolgende boekjaar is 841 uit 4 205 sake vervolg. In die huidige boekjaar is 1 914 sake reeds aanhangig gemaak en net 404 het vervolging gevolg. Volgens Stevenson het hy aan Tikana geskryf om te versoek dat die vestiging van victim support centres by alle polisiekantore ernstiger prioriteit moet geniet. Susan Shabangu, die minister vir vroue in die presidensie, het onlangs op die bekendstelling van die nasionale 16 dae-veldtog in die Baai gesê vroue en kinders is nie meer in huise, op straat, in openbare plekke en by skole veilig nie. Volgens haar dui statistieke van die polisie se misdaad-administrasiestelsel van April tot September 2016 daarop dat 60 000 sake van gesinsgeweld aangemeld is. Ander statistieke wat genoem is, is dat die departement van justisie se 2016-’17-jaarverslag daarop dui 400 000 aanklagte van gesinsgeweld is in dié tydperk geregistreer. In dieselfde verslag word aan­gedui 37 000 sake van seksoortredings, waarvan 80% verkragting­sake is, is in dié tydperk aangemeld.