JOHANNESBURG. – Die deadline vir pres. Jacob Zuma om sy voorstelle by die nasionale vervolgingsgesag (NVG) in te dien, is tot Januarie uitgestel. Luvuyo Mfaku, ’n NVG-woordvoerder, het aan News24 bevestig ­Zuma se regsverteenwoordigers het aan Shaun Abrahams geskryf en uitstel tot 19 Februarie gevra. “Abrahams het dit afgekeur en hulle tot einde Januarie tyd gegee. Hy het gesê hy sal geen aandag gee aan enige versoeke om uitstel nie,” het Mfaku gesê. “Hy (Abrahams) het sekere aspekte oorweeg soos dat die vervolgingspan steeds na sekere bewyse kyk. Die span sal hom dan kan help om die bewyse te evalueer.” Die NVG het Zuma eers tot 30 November gegee om sy voorstelle in te dien. Die hooggeregshof het vroeër besluit die sake wat teen die president gemaak is, moet voortgaan. – News24