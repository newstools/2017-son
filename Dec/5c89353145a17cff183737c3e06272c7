DIE stelsels wat die Springbok-sewesspan so suksesvol maak, gaan nooit vir die Springbokke werk nie. Só het Jean de Villiers, die voormalige Springbok-kaptein, gister gesê in ’n eksklusiewe onderhoud met Son by die sewestoernooi in die Cape Town Stadium. Die 36-jarige boorling van die Paarl het van 2002 tot 2015 in 109 toetse vir Suid-Afrika uitgedraf. Die Blitsbokke is tans die kampioen van die wêreldreeks en word deur almal as die beste sewesspan in die wêreld beskou. Die groot rede hiervoor is dat die spelers in die Blitsbok-groep ’n lang tyd nou al in Stellenbosch gesetel is.  Neil Powell en sy manne bly en oefen daagliks saam en het ’n ongeloof­like spankultuur opgebou.  Scott Curry, die kaptein van Nieu-Seeland se sewesspan, het vandeesweek aan Son laat blyk dat die All Blacks ook nou die voorbeeld van die Blitsbokke volg.  Die Kiwi’s se sewesspelers is ook nou op een plek gesetel waar hulle net soos die SA span saam bly en oefen. De Villiers meen die ideaal sou wees vir die Springbokke om dieselfde stelsels en strukture vir die 15-man-span te volg. Hy glo egter dat in Suid-Afrika dit nie vir die Springbok-span gaan werk nie. Hy sê: “Nee, ek dink nie die dieselfde stelsel gaan noodwendig vir die Springbokke werk nie. “Die spelers kom almal van verskillende unies en kan nie lang tye saambly nie. “Die sewesspan het baie goed gevaar, maar vir die Springbokke om dit te doen is byna onmoontlik. “Dít is wat afrigting op nasionale vlak so moeilik maak.  “Die toegang wat jy tot die spelers het, is beperk en die afrigter het altyd baie min tyd om met hulle te werk. “Hoe meer jy die unies in Suid-Afrikaanse rugby kan kry om saam te werk, hoe beter sal dit wees vir Springbok-rugby. “Ons Blitsbok-span het baie diepte. Dit help hulle geweldig baie. Hul strukture en stelsels is goed in plek. “Die belangrike ding vir sukses is om bestendig te wees en die standaard op te hou.” De Villiers werk deesdae as ’n kommentator vir SuperSport. Hy glo die sewesspelers is fantastiese rugbyspelers, wat dalk waarde tot die Springbok-span kan voeg. “Kwagga Smith het great by die sewes en in die 15-man-spel vertoon. Ek glo hy moet dalk ’n geleentheid gegee word.  “By die sewes kry die spelers meer tyd om as individue aan hul vaardighede te werk.  “Dit is beslis iets wat ook by die 15’s ook geïmplementeer kan word. “Ek dink sewes gee vir jou spelers wat meer afgerond is. Ons span het dit beslis al nou soveel keer oor en oor bewys. “Die sewesspelers het ook gewys dat hul grootte nie regtig saak maak nie. Dit gaan oor hul houding en hul individuele vaardighede,” het De Villiers bygevoeg.