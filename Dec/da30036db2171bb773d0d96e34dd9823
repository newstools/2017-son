’N MAN van Wesbank het doodgebrand en ’n minderjarige kind van Factretron het erge brandwonde opgedoen in twee afsonderlike voorvalle wat die naweek plaasgevind het. Allen Hesqua (28) van Wesbank het Saterdag doodgebrand toe die wendyhuis waarin hy en nog ander mense geslaap het tot op die grond afgebrand het. Volgens Nico Basson (44) van Watfordstraat het hy ­omstreeks 05:00 Saterdag wakker geskrik en gesien die huis is aan die brand. Basson sê: “Ek het die kinders en my vrou wakker gemaak. “Die huis was reeds in vlamme gehul. Ons het almal uit die brandende wendy gehardloop en probeer om die vuur te blus. “Allen was ook buite. Hy het iets in die huis vergeet en weer in die brandende huis gegaan. “Hy was skaars binne, toe val die huis inmekaar bo-op hom. “Daar was niks wat ons kon doen om hom te red nie.” Volgens sy vrou, Elizabeth (44), was Allen en haar seun vriende en het hy die aand by hulle geslaap. Elizabeth sê: “Allen het ’n 8-jarige dogtertjie en was ongetroud. “Hy het verlede week verjaar en sou Saterdag sy verjaardag gevier het. “Ons het self die brand geblus en die brandweer het eers agterna opgedaag.” Volgens Elizabeth het hulle alles in die brand verloor, insluitend hul identiteitsdokumente. Die pa, Ashley Jones, het verskeie brandwonde opgedoen en is in die Somerset- hospitaal opgeneem. Sy seun, Joshua (9), is met erge brandwonde in die Rooi Kruis-kinderhospitaal opgeneem. Verskeie wendyhuise het in dié voorval in Glider Crescent afgebrand. Erge brandskade is ook aan die huis gerig. Die oorsaak van die brande is nog onbekend.