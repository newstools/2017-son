OOMPIE se beleggers is keelvol en het hom nou na ’n radiostasie geneem sodat hy die waarheid kan openbaar. Die radiostasie Vallei FM in Worcester het die beleggers ’n geleentheid gebied om David “Oompie” Cupido van 4th Power Investments op die lug beet te kry. Die 12 000 beleggers wil weet of hulle ’n droë Krismis gaan hê. Rodney en Joanie Visagie van die Worcester Aksiegroep was Dinsdag by die radiostasie. Joanie het gepleit dat die beleggers se skille van hul oë afval en Cupido sien vir wie hy werklik is. In die onderhoud het Joanie omtrent uitgevaar oor Cupido se bewering dat hy haar nie vertrou nie. Joanie het gesê: “Wat ons doen, doen ons tot voordeel van alle beleggers. Ons doen dit ook vir 4th Power. “Ek was by die Valke. Ons was by die Reserwebank nadat hy gesê het sy geld lê by die Reserwebank. “Toe die Valke sy goed afvat, het ons gegaan om dit te gaan haal. “Hy het my dan so vertrou dat hy my ’n kar met petrol wou gee. “Wat het ek dan so verkeerd gedoen dat hy my nie vertrou nie?” In die radio-onderhoud het dit uitgekom dat Cupido glo gesê het hy het geld in die Reserwebank. Maar Joanie het gesê toe sy die Reserwebank bel, het hy gesê hy doen nie besigheid met 4th ­Power nie. Joanie het verduidelik: “Hulle het gesê hulle doen nie besigheid met besighede nie, maar net met groot banke.” Toe Cupido uit die studio gekontak en gevra is of 4th Power wel geld het, het hy gesê die maatskappy staan nog sterk. Sy reaksie was: “Ons probeer baie graag om alles in ’n feitelike hoedanigheid oor te dra. “Daar is soveel dinge wat agter die skerms gebeur. “4th Power het geld! “Ons voel daar is baie inmenging van die buite geledere.” Cupido het verder verduidelik hy dink nie hy het onwettig opgetree nie omdat die Valke hom nie gearresteer het nie. “Hoekom is ek nie formeel aangekla nie? “As jy sien hoe die Hawks normaalweg werk, moes ek nou al agter tralies sit.”