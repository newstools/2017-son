“SOMTYDS blameer ek myself dat ek nie daar was toe my kind my die meeste nodig gehad het nie.” Dis die woorde van ’n ­biologiese ma vir wie spyt, soos altyd, te laat gekom het. “Ek moes harder na haar gesoek het.”  So het Laché Stols se biologiese ma, Lara Boer, gister in die Kaapse hooggeregshof getuig waar haar kind se killer verskyn het.  Anthea Kleynhans (39) is skuldig bevind aan die moord op Laché (3). Sy is ook op aanklag van kindermishandeling skuldig bevind.  Kleynhans het met die uitspraak in die saak bitterlik gehuil en is direk daarna na Pollsmoor geneem. Gister was Kleynhans meer in beheer van haar emosies. Laché se ma kon egter nie haar trane keer nie en het snik-snik getuig van haar spontane kind met die permanente glimlag.  Laché is deur haar ouma (pa se ma), Kathy Stols, in Oudtshoorn grootgemaak.  Haar pa, Angelo Stols, het haar in Oktober 2011 Kaapstad toe gebring om saam met hom en sy meisie (Kleynhans) te kom woon.  Sy is op 23 Januarie 2012 in die Eersterivier-hospitaal dood nadat Kleynhans haar met ’n lyfband aangerand het.  Lara het getuig dat sy nie oor haar kind se dood kan kom nie.  “In die begin het ek slapelose nagte gehad. “Ek het ook berading gekry. Dit is steeds moeilik om te aanvaar dat my kind so dood is.”  Kathy Stols het gehuil toe sy moes getuig. Sy sê haar ma, wat bedags na Laché omgesien het, loop steeds met Laché se begrafnisbriefie in haar handsak rond.  Sy (Kathy) is steeds op medikasie en kry berading om met haar kleinkind se dood te deal.  Kleynhans se lawyer, adv. Inge Levendall, het gesê Kleynhans het drank opgegee ná Laché se dood.  Sy het ook die hof gevra om ’n minimum vonnis van 15 jaar te oorweeg. Kleynhans se kinders is nou in haar ma se sorg en kry ’n grant van Sassa. Adv. Nadia Ajam, die staatsaanklaer in die saak, het gesê Kleynhans moet life in die tronk kry.  “Sy het ’n kind doodgemaak. Wat anders as lewenslank agter tralies bly nog oor?”  Lara en Kathy sê hulle vertroue is in die hof.  Kleynhans word Donderdag gevonnis. 