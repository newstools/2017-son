DIT was gister third time lucky vir die Stad Kaapstad toe werkers nuwe watermeters geïnstalleer het by twee huise waar te veel water verbruik word. Die Stad het al by twee vorige geleent­hede probeer om waterbeperkingstoestelle by dié twee wonings – in Thornton en Pinelands – te installeer, maar werkers is toegang geweier. Albei huishoudings het in die laaste paar maande dubbel soveel water gebruik as wat toegelaat word.  Verskeie kennisgewings is aan die eienaars gestuur oor hul waterverbruik en dat die meters geïnstalleer gaan word. Gister het mayor Patricia de Lille saam met werkers na die huise gegaan om die meters in te sit. By twee van die drie huise wat geteiken is, het die eienaar dié keer oopgemaak. Die burgemeester het aan hulle verduidelik hulle kan nie so aangaan tydens die waterkrisis nie en dat almal hul deel moet doen om water te bespaar. “Met hierdie installering sal die huishoudings 350 F water per dag kry. As hulle meer wil hê, moet hulle daarvoor aansoek doen,” sê De Lille. Uit die huis in Thornton word ’n haarsalon, Quanita’s Hair Studio, bedryf.  Fatiema Rawoot, die eienaar, sê sy probeer water bespaar deur emmers te gebruik.  Maar, sê sy, sy kan nie die grey water gebruik vir die kliënte se hare nie. Sy gebruik dit liewer in die tuin en vir die toilet. “Ek probeer my kant bring.  “Ek het selfs ook gaan uitvind oor die watermeter en hoe om aansoek te doen om meer water te kry omdat ek ’n onderneming hier het.”  Die ander huishouding, ’n gesin van vier in Pinelands, het gemiddeld 20 kF die afgelope maand gebruik.  Len Toucher, die eienaar, sê: “As die Stad sê ons ­gebruik te veel water, dan gebruik ons seker te veel water.”