DIE Cape Town Minstrel Carnival Association (CTMCA) het gister weer ’n aansoek in die Kaapse hooggeregshof voorgelê om die Athlone-stadion vir sy Tweede Nuwejaar-event te gebruik.  Dit volg nadat die Stad Kaapstad die venue in Augustus beskikbaar gestel het aan die Kaapse Kulturele en Karnavalkomitee (KKKK).  Die CTMCA wil van 1 Januarie tot 10 Februarie verskeie kompetisies aanbied. Die CTMCA se lawyers voer aan die Stad is partydig.  Paul Tredoux, lawyer van die CTMCA, sê terwyl hulle die eerste aansoek in die hof voorgelê het, het die Stad die venue uitgeboek. “Hulle wou seker maak die CTMCA kry nie die stadion vir sy feesvieringe nie.” Regter Bruce Langa wou weet waar die CTMCA die laaste jare sy feestelikheid gehou het.  Tredoux het namens sy kliënt verduidelik: “Die afge­lope twee jaar het die CTMCA die Athlone-stadion gebruik. “Elke jaar het hy aansoek gedoen en dieselfde dokumente ingedien. Ons verstaan nie wat dié jaar anders was nie.”  Die klopse-groep het ook in November ’n dringende aansoek by die hof ingedien.  Die groep het toe ook die Stad Kaapstad, die SA Polisiediens en Kaapse Klopse-karnavalvereniging voor die Kaapse hooggeregshof gedaag. Die hof het die aansoek verwerp.  Die CTMCA sal Dinsdag hoor wat die uitspraak van die nuwe aansoek is. 