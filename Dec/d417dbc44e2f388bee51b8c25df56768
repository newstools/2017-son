WOENSDAGAAND ná die nuus, maak ek ’n draai by my gereelde vulstasie. Nie om petrol in te gooi nie, maar om Desire, een van die petroljoggies, geluk te wens. Hy is ’n Zimbabwiër en woon die afgelope agt jaar in Suid-Afrika. Hy is getroud en sy twee kinders is in Mzansi gebore. Hy het ’n graad in wetenskap, maar het na Suid-Afrika gekom met die hoop op ’n beter toekoms. Net verlede maand is hy terug om familielede te besoek. Hy kon nie geld saamneem nie en moes sy geld op ’n reiskaart laai, want daar is nie geld in Zim nie en die armoede is oorweldigend. Hy was depressief. Soos talle ander keer praat ons drie weke gelede oor die ellende in sy geboorteland; oor Grace wat dink sy is onaantasbaar en hul kinders se luukse lewe in Suid-Afrika terwyl hul landgenote krepeer.  Hy is hartseer oor sy kinders nie sy land ken nie en wesenlik ontsteld dat hulle net Engels kan praat en nie enige van die inheemse tale in Zim nie. Hy weet nie meer wat om te doen nie. Hy klou aan sy werk, al is hy oorgekwalifiseerd. Met Robert Mugabe se bedanking dié week en die tussentydse president Emmerson Mnangagwa aan die stuur, het hoop in Zimbabwe weer begin opvlam. Trust is in sy laat dertigs en is ’n siviele ingenieur, maar hy moes in Jozi karre regmaak om aan die lewe te bly. Toe die bedanking van Mugabe amptelik word, het hy sy klere onmiddellik in sy jaloppie gepak, op pad huis toe. Hy is nie eens seker of die kar oor Beitbrug sal kom nie, maar hy worry nie. Hy gaan die kar net daar los en die Pad van Hoop huiswaarts vat. Ek kon net huil. Ek dink nie ons besef aldag die vernedering, die onsekerheid, die vrees en moedeloosheid waarmee ons Afrika-broers en -susters leef nie. Veral nie as jy geskoold is en jy moet nou staatmaak op die aalmoese van ander nie. Ons val soms so vas in ons eie ellende en lyding, ons staar ons blind teen die leed van ’n ander. Jaylos (van Malawi), my tuinier, vertel my van die selfmoordgevalle van drie van sy brothers in sy Society die afgelope drie maande. Sy Society vergader maandeliks om mekaar te ondersteun.  Hy kan dit nie verstaan nie. Dit is ’n ongewone verskynsel in sy gemeenskap dat mans hul lewens neem en ’n vrou en kinders agterlaat. Hy gesels met my asof ek ’n biegmoeder is. Dié een het hom aan ’n boom by die rivier gaan ophang. Die ander een in sy huis met net ’n nota ter verduideliking. Jaylos kan nie begryp waarom nie een van die mans op die meetings gepraat het nie. Nou moet hulle almal geld insamel om die lyke huis toe te stuur. Trust, Desire en Jaylos is slim en hardwerkend. Hulle is dalk baie old school in die sin dat hulle glo hulle moet die familie lei en beskerm. Robert Mugabe is ná 37 jaar nie meer die president van Zimbabwe nie. Net dit laat mense makliker asemhaal. Verandering is moontlik, al maal die meul van geregtigheid stadig. Skep moed, Suid-Afrika! LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onder­werpe waaroor hulle gesels.