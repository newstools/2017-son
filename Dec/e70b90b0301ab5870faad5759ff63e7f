DIE prys van eiers sal beduidend styg weens die voëlgriep wat vanjaar uitgebreek het. Die prys het reeds gestyg die laaste paar maande. En Suid-Afrikaanse verbruikers kan waarskynlik ’n prysstyging van 15% tot 20% die volgende paar maande verwag. So voorspel Paul Makube, ’n senior landbou-ekonoom vir FNB Business. Makube sê die impak van prysstygings sal veral in die Wes-Kaap gevoel word weens die uitdunning van lêhoenders en tekorte in winkels. “Die voëlgriep het die pluimvee­sektor getref net toe dit begin herstel het van die droogte aan die einde van 2016,” sê Makube. “Baie boere, veral dié van klein plase, het gesukkel om by te hou met die hoë koste van voer.” Luidens Statistieke SA het eierpryse van verlede Oktober tot Oktober vanjaar met 8,5% gestyg. Verander Makube voorspel dat dié neiging op medium en kort termyn waarskynlik sal voortduur omdat voorraadtekorte tot ’n jaar kan duur. Hy voorspel ook dat aanvraag en verbruik nie dramaties sal verander nie, maar dat dit gemiddeld op sowat 7,9 kg per persoon per jaar sal bly. Die impak daarvan is dat eiers dié feestyd duurder sal wees. Makube sê dis goeie nuus net vir die produsente, want dit sal vergoed vir die verliese wat hulle gedurende die droogte gely het.