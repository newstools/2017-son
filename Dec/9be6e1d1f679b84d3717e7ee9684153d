UB40 hou darem van Suid-Afrika, maar dis omdat Mzansi van dié groep hou. Die band is volgende jaar weer terug ter ondersteuning van hul 25ste SA herdenkingstoer. Ali Campbell, Astro en Mickey Virtue het sedert 1979 die status as Brittanje se suksesvolste reggae band. Hulle is weer tops nadat hulle in 2013 reform en begin toer het. UB40 het ook planne om binnekort ’n nuwe album uit te reik. “Ons het ’n skitterende vier jaar op die pad gehad,” sê Ali. “In Amerika speel ons in venues wat ons 20 jaar laas besoek het en ek kan nie wag om weer in arenas in Suid-Afrika te speel nie. “Vir my gaan dit net oor reggae promote. Fans gee nie om oor wat agter die skerms gebeur nie. “Hulle gee net om oor die musiek en dís wat ons hulle gee. Ons het ’n wonderlike tyd en ons doen dit in style.” UB40 is op 15 Mei in die Grand Arena by die GrandWest Casino. Kaartjies kos tussen R460 en R860 en is by Computicket en alle Shoprite-Checkers-winkels beskikbaar. Dit is van môre 09:00 te koop.