DIE KhoiSan Vier van die Baai het pres. Jacob Zuma ­gewaarsku dat hy hulle ­dringend moet sien, anders gaan hy op van hul lyke afkom. Christian Martin en Chief Khoisan SA vas al vir twee weke, is baie swak en kan nie eens mooi loop nie.  Hulle lewe slegs op water en slaap steeds in hul tentjies by die Uniegebou in Pretoria. Brendon Billings en Shane Plaatjies het ook gevas, maar het besef hulle moet omsien na die twee ouer mans.  Martin het Woensdagaand pyne in sy hart gekry. “’n Ambulans het my kom haal en hospitaal toe gevat. “Die dokter sê dis omdat ek vas en my liggaam het ’n tekort aan vitamiene.  “Hulle wou my ’n drip gee, maar ek het geweier, want dis cheating.” Die vier het in hul tradisionele klere gestap van die Baai af tot in Pretoria. Hulle wil net ’n memorandum aan Zuma of adj.pres. Cyril Ramaphosa oorhandig. Hulle eis onder meer dat hulle as eerste nasie van Suid-Afrika erken word. In die gees van Kersfees het hulle het gister 400 geskenkpakkies uitgedeel aan minderbevoorregte kinders in Eersterust, Pretoria, met geld wat hulle ingesamel het. 