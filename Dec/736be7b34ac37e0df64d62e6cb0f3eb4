JULLE weet al vir jare lank hoe ek oor dié tyd van die jaar voel. Dis pure commerciality in ’n tyd wat eintlik ontstaan het as ’n geestelike viering vir ’n sekere groep mense op aarde. Die oorvreet, die vergrype, die suipery, die oor- alles. Met ’n nasie wat kollektiewelik wakker word in ­Februarie, met die mother of all hangovers, fisiek, geestelik, en in die meeste gevalle ook finansieel. Maar ek is ’n motorterroris, so kom ek praat eerder oor my area of expertise: Karre. In Februarie gaan daar ook honderde gesinne wakker word. Sonder ’n ma of sonder ’n pa of sonder ’n kind of twee. Sekere hele families gaan wakker word sonder hele gesinne. Want ons as nasie is al klaar die swakste bestuurders op aarde. Maar in die vreestyd druk ons die kollektiewelike idiot switch aan in ons karre sodra ons agter die stuur inklim. En dan vang wetsgehoorsame professore, dokters, plumbers, dominees, onderwysers, skrynwerkers, fabriekswerkers, taxibestuurders, busbestuurders, ag sommer die hele ou spul, die allerverskriklikste goed aan op die pad. Case in point: Dié week sien ek hier kom so ’n Hyundai verby my gevlieg aan die linkerkant op die pad na die ­Woodstock-afdraai op FW de Klerk Boulevard.  Ek maak my oë toe, want ek weet hy is te vinnig en gaan daai stilstaande kar se gat baie, baie, baie hard tref. Ter laaste oomblik swenk hy regs, mis die randsteen (na die off-ramp) net-net, ry amper die kar in my baan se neus af, en jaag voort. ’n Vrou het in my vas reverse in Tygervallei se parking lot. My lyf, gelukkig nie my toetskar nie. En dit in haar haas om uit te kom. In daai parking lot het ’n ou in Beemer ook amper my toetskar se neus af gery om voor my in te druk in daai parking spot waarvoor ek al ’n hele paar minute gewag het.  Mense het dié week vergeet daar is ’n wonderwerk in elke kar genaamd flikkerligte. Mense het queues gejump en ingedruk by elke off-ramp wat ek gesien het.  Fender benders is die name of the ­game. Elke Japie en sy maatjie van regoor die land het mos op ons stad toegesak soos die plae van Egipte. Almal in hul Prados en Fortuners en Hiluxes, natuurlik. Die verkeer was ’n nagmerrie. En elke mens, lyk my, is gesuip of hung-over as jy so na hul bestuursvermoë kyk. Op die lang pad sal die slagting ook voortgaan.  Want onpadwaardige, oorlaaide taxi’s en fucked-up busse shuttle die mense oor ver afstande na en van hul tuisdorpe. En het jy gesien hoeveel trokke raak dié tyd van die jaar onklaar? Omtrent een elke dag op Sir Lowry’s Pass. Speeding is die name of the game, ongeag die toestand van jou kar. Want ons moet by die see uitkom. En as jy jou oë uitvee, staan jy by die poorte voor St. Peter saam met jou gesin, want jy het die kar gerol. Ek gee dié preek elke jaar. Maar volgende jaar maak ons maar net weer so.  Sterkte en ’n mooi Kersfees en nuwe jaar as jy nog met ons is … 