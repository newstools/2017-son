DRIE verdagtes wat gister gedink het betaaldag het vroeër aangebreek toe hulle na bewering ’n afleweringsvoertuig gekaap het, is sowat twee uur later in Schauderville in hegtenis geneem. Kapt. Johan Rheeder, ’n polisiewoordvoerder, het gesê die verdagtes het ’n Mercedes-Benz-bussie wat sigarette afgelewer het buite die ­Tony’s ­Mini-supermark in Vyfde Laan in Newton Park gekaap. “Hulle het die bestuurder agter in die bussie toegemaak en daarna na Odoire-straat in Newton Park gery en die sigarette in ’n rooi VW Polo gelaai. “Die polisie se honde-eenheid en blitspatrollie is gekontak en hulle het die Polo agternagesit.” Volgens Rheeder het ’n passasier ’n vuurwapen vir die polisie gewys, waarna die polisie ’n skoot afgevuur en die Polo teen ’n muur vasgejaag het. “Hulle het uit die kar gespring en ’n vuurwapen terug in die motor gegooi.” In Highfieldweg in Schauderville het twee polisiehonde twee verdagtes vasgetrek en die ander lede het die derde verdagte in hegtenis geneem.  Hulle is 42, 38 en 25 jaar oud. “Die lede het vinnig ­gereageer en uitstekende werk gedoen om die verdagtes so vinnig in hegtenis te neem.  Bestudeer “Dit is weer ’n bewys dat as ons vroeër inligting kry en op die toneel kan kom, die resultate beter sal wees.” Hy het bygevoeg dat die polisie die moontlikheid van nog voertuie wat by die kaping betrokke was, ondersoek.  Rheeder het gesê hy wag nog dat beeldmateriaal bestudeer word voordat hy inligting daaroor bekend maak. Volgens hom is die afleweringsvoertuig in Roosstraat in Schauderville gevind.  Die bestuurder was ongedeerd.