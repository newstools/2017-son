EBEN Etzebeth, Springbok-kaptein, gaan ’n spesialis in Kaapstad besoek om die erns van sy skouer- en rugbesering vas te stel. Die hemelbesem-slot moes in Saterdag se nederlaag met 22-24 teen Wallis in Cardiff die veld verlaat. Etzebeth het ’n senuwee-besering opgedoen wat tot erge pyn in sy linkerskouer gelei het. Dr. Konrad von Hagen, die Bokke se spandokter, sê: “Die skanderings het Saterdagaand ná die game normaal gelyk. “Eben gaan egter ’n spesialis in Kaapstad moet besoek om verder ondersoek in te stel.” Intussen het die Springbok-afrigter, Allister Coetzee, gesê die Bokke se swak begin het hulle duur te staan gekom. Suid-Afrika het wel in die tweede helfte met ’n terugvegpoging vorendag gekom. Dit was egter nie genoeg nie. “Wallis het vinnig 14 punte binne die eerste 10 minute aangeteken. Hulle het hul eerste drie met ’n akkurate skop bewerkstellig. Hulle het die spasie agter ons uitgebuit vir hul tweede drie. “Ek is trots op die span vir die manier hoe hy teruggeveg het om die voortou te neem. Die span het beslis groot karakter in die tweede helfte gewys. “Ons het ons geleenthede gehad. ’n Los aangee en individuele foute het verhoed dat ons die geleentheid aangegryp het om punte aan te teken,” het Coetzee verduidelik. Volgens Toetie kan sy span redelik tevrede wees met hul toer van vier wedstryde. “Ons het nie goed begin in Dublin nie, maar ons het teruggeveg om ’n vasberade Franse span in Parys te klop. Daarna het ons onder baie moeilike omstandighede ’n kliniese vertoning teen Italië in Padova gelewer. “Wanneer jy kyk na waar ons aan die begin van die jaar was, is ek tevrede met die vordering wat ons gemaak het,” sê hy.