WALTER Francis, vermeende moordenaar en polisiekonstabel, het sy eie voertuig gebruik om Alex Ferreira, ’n art. 204-getuie, se moordenaars tot by hom te neem om hom dood te skiet. Ná die voorval het hy Ferreira se moordenaars weer ’n lift gegee vanaf die moordtoneel. Boonop is Francis se vuurwapen in Ferreira se skietdood gebruik. So lui die affidavit deur AO Neville Gouws, ondersoekbeampte in hierdie moordsaak, wat gister tydens Francis se aansoek om borgtog in die Baaise landdroshof aan landdros Sanjani Naidu voorgelees is. Francis staan saam met Shamiel Galant en Wayne Wabanie tereg vir Ferreira se skietdood op 21 Februarie.  Ferreira was ’n art. 204-getuie in ’n ander moordsaak waarby Walter, Enzorich Kroates en Clement Kogana betrokke was. In dié saak word hulle verdink van die skietdood van Denton Rademeyer op 25 Oktober in die Baaise Northerns. Die verhoor begin op 14 Mei in die Baaise hooggeregshof. Francis was uit op borgtog in die saak totdat hy op 30 November by die Humehood-polisiestasie vir Ferreira se moord in hegtenis geneem is.  Adv. Liezel Landman, staatsaanklaer, het gister die inhoud van die affidavit deur die ondersoek­beampte in die huidige saak, AO Gouws van die bendetaakspan, aan die hof voorgelees.  In sy beëdigde verklaring sê Gouws dat Ferreira een van sy oorblywende getuies was. Gouws sê kort voor Ferreira se dood het onbekende mans hom by sy ouerhuis gaan soek. Gouws sê die staat het getuies wat kan bewys Francis was betrokke by die moord. Luidens die affidavit van Gouws het Francis absoluut geen respek vir die borgtogvoorwaardes wat die hof vroeër aan hom gestel het in sy ander hangende moordsaak nie. Gouws sê omdat Francis ’n gewoonte het om met getuies in te meng, is die getuies in die huidige moordsaak in ’n getuiebeskermingsprogram. Landman sê in haar betoë Francis het ’n hand in die skietdood van die art. 204-getuie gehad. Volgens haar het hy die lewe van lede van die publiek in gevaar gestel toe die skietvoorval plaasgevind het.  Landman sê enigeen kon in die voorval seergekry het. Volgens Landman was die motief vir die skietvoorval sodat die art. 204-getuie nie teen Francis moes getuig nie. “Hy het ingemeng met ’n staatsgetuie, want die staatsgetuie is nou dood.”  Landman meen Francis sal aan geen borgtogvoorwaardes voldoen nie omdat hy – terwyl hy uit was op bail in ’n ander saak – weer by ’n moord betrokke geraak het.  Volgens Landman is Francis ’n gevaar vir die publiek. Sy sê die moord op die art. 204-getuie kan dalk ander mense beïnvloed wat ook moet kom getuig.  Sy sê as Francis borgtog kry, sal dit die gemeenskap skok en sal SA burgers vertroue in die hof verloor. Francis het nie gister self in sy borgtogaansoek getuig nie. Hy sê in ’n verklaring onder eed by monde van sy lawyer, Braam Greyling, daar is geen aantyging teen hom dat hy enigsins gewelddadig was nie net dat hy die vuurwapen verskaf het. Francis hou vol hy het geen misdaad gepleeg terwyl hy uit was op bail nie.  Volgens hom is daar geen bewyse van enige direkte kontak tussen hom en die slagoffer nie.  Francis sê hy sal enige borgtogvoorwaarde eerbiedig.  Toegang Volgens hom weet hy nie eens wie die getuies in dié betrokke saak is nie. Hy sê hy weet ook nie of dié getuies reeds ver­klarings afgelê en of hulle teen hom gaan getuig nie. Volgens Francis het hy ook geen toegang tot enige bewyse wat teen hom in die verhoor gebruik kan word nie.  Francis sê as hy borgtog kry, sal hy nie die land verlaat nie omdat sy hele familie in Port Elizabeth is en hulle almal baie geheg aan mekaar is.  Francis sal eerskomende Dinsdag hoor of sy borgtogaansoek suksesvol was of nie. 