DIE Nelson Mandelabaai-munisipaliteit sal dié feestyd streng reëls op die strande handhaaf om seker te maak die area bly skoon en sonder dronkies. Lance Grootboom, burgemeesterskomiteelid vir openbare gesondheid, sê die Metro het planne in plek gestel om die strande gedurende die feestyd en daarna skoon te hou. “ ’n Vuil stad is nie iets waarop sy inwoners kan trots wees nie. Die strande is van ons stad se mooiste bates en daar moet daarna omgesien word. “Ons sal 30 addisionele personeellede inspan om sewe dae ’n week te werk op die noordelike strande, insluitend die Wells Estate-, Brighton- en Blouwaterbaaistrand. Hulle sal werk tot 31 Januarie 2018.” Dié werkers sal van 07:00 tot 17:00 werk om vullis en glas op die strande en parkeerareas op te tel. In die spitstye wanneer daar ’n groot aantal mense op die strand is – die 16de, 17de, 26ste en 31ste Desember, asook die 1ste en 2de Januarie – sal daar ’n meganiese veër wees om glas op te tel. Daar sal ook addisionele toiletgeriewe by strande beskikbaar wees. “By die strande in die suide, vanaf Koningstrand tot Flat Rocks-strand, sal daar ook 30 addisionele werkers aangestel word om strande en parkeerareas skoon te hou.  “Ons is tans besig om die toilette by dié strande op te knap, maar alle toilette is steeds in werking. Ligskakelaars, vensters en plafonne word geïnspekteer,” sê Grootboom.  Die meganiese veër sal ook hiér skoonmaak. Tydens spitstye sal ’n addisionele 16 werkers die ander by al die strande bystaan. Die skoonmaakplanne van die Metro sluit in die skoonmaak van swembaddens, insluitende die een waarvan ’n besorgde inwoner ’n foto gestuur het. “Oor die bewering dat personeel nie hul pligte nakom nie – die nodige dissiplinêre stappe sal teen die betrokke personeellede gedoen word as dit die geval is,” voeg Grootboom by. Hy sê voorts die verantwoordelikheid rus op strandgangers om hulself te gedra. Die drink van alkohol sal nie op enige strand geduld word nie.  Indien enig­iemand gevang sou word, sal die drank gekonfiskeer en ’n boete uitgereik word. Die strande het vullisdromme en aangewese areas om vullis in te gooi. “Kom ons hou die strande skoon vir die volgende persoon om te geniet. Wees ’n voorbeeld vir ander en leer hulle om vullis op die regte manier weg te gooi.  “Om die stad skoon te hou, kort ’n mindset-verandering. Wanneer dit gebeur, is die helfte van die stryd reeds gewen,” sê Grootboom.