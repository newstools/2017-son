’N TIKKOP (19) van Extension 36 in die Northerns laat hom van niks en niemand vertel nie en het ’n nabye familielid Woensdag getrap en geskop dat hy met blou oë rondloop. Elizabeth ­Witbooi, die beseerde seun se ma, sê sy en haar seun, Kevin (13), en dogter, ­Althea (12), het Woensdag party packets by die winkel in Barberryweg in Extension 31 gekry. “Hy wou Kevin se party packet afvat en toe Kevin dit nie wou gee nie, het hy Kevin geskop en getrap. “Dis nie die eerste keer dat dit gebeur nie. Hy doen dit aanhoudend.” Volgens Witbooi loop sy ook deur. “Hy gebruik tik. Hy spoeg my in die gesig en as ek praat, vloek hy my. Hy sê: ‘Jou ma se p**s. Hou jou bek.’ “Donderdag toe ek by die huis kom, toe is sy tjommies daar. Toe ek praat en sê dit is my huis, toe sê hy weer ek moet my bek hou.  “Hul pa is dood en nou dink hy hy kan so aangaan.  “Niemand kan iets vir hom sê nie.” Witbooi sê sy het Kevin na die Chatty-kliniek geneem, maar omdat daar nie water of krag was nie, is sy na die West End-kliniek verwys. “Toe ek daar kom, toe sê die suster hulle kan Kevin nie help nie. Hulle het my toe Livingstone-hospitaal toe gestuur.  “Ek het nie taxi-geld gehad om met Kevin hospitaal toe te gaan nie, toe kom ek maar weer huis toe.” Witbooi het ’n interdik teen die tikkop gekry omdat sy nie meer weet wat om te doen nie. “Ek móés dit doen, want Kevin het gesê hy gaan hom in sy slaap doodsteek.” Denise Abdul van die White Door Centre of Hope, waar Witbooi om hulp gaan aanklop het, sê sy het haar gehelp om ’n interdik en eviction order teen die tikkop te kry. “Hulle het eers vir Januarie ’n hofdatum gekry en hier lê Desember nog voor. “Ons het haar ook na die professionele mense verwys.” Abdul sê die sentrum help mense met sake van huishoudelike geweld, middelmisbruik en geweld teen vroue, kinders en mans. “Sommige dae kom hier mense. Ander dae kom daar weer niemand, want mense is steeds te bang om oor abuse te praat. “Daarom het ons as deel van die veldtog 16 dae van aktivisme teen geweld teen vroue en kinders besluit om saam met die Bethelsdorp-afdeling van maatskaplike ontwikkeling Maandag ’n bewustheidsdag oor gendergebaseerde geweld by die Primêre Skool ­Strelitzia te hou.”