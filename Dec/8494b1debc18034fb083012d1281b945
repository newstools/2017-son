’N OUER van die Laerskool West End in Lentegeur is erg omgekrap oor die skool glo ’n nuwe saal op sy sportterrein wil laat bou. “Waar gaan ons kinders sport speel en hoe gaan hulle maak wanneer hulle ander skole nooi vir sportaktiwiteite?” vra hy. Daar is glo op ’n skoolvergadering gesê die saal gaan op die sportveld gebou word, maar die Wes-Kaapse onderwysdepartement (WKOD) sê die presiese plek waar dit opgerig gaan word, is nog nie finaal nie. Die ouer het gesê: “Ek het niks teen die bou van ’n saal nie, maar dit kan nogal nie op die skool se sportgrond gebou word nie. Daar is heeltemal te min plek vir ’n saal én ’n sportveld.” Hy beweer dat die skoolbestuur besluit het dat alle sportaktiwiteite na ’n parkie agter die skool verskuif sal word. Hy sê daar is klaar so min in die omgewing vir kinders om te doen, en voel dat ’n skool sonder sportterrein net die deur vir hulle sal oopmaak om aan negatiewe aktiwiteite deel te neem. “Ons moet ons kinders beskerm en alles in ons vermoë doen om seker te maak ons gee vir hulle die beste. En ek weet die kinders in ons gebied en by die skool is baie goed in sport,” sê hy.  Skenker Millicent Merton, ’n woordvoerder van die WKOD, het bevestig dat die saal in die nuwe boekjaar gebou sal word. Sy verduidelik van die faktore wat in ag geneem word voordat ’n skoolsaal goedgekeur word. Dit sluit in die gehalte van die skoolbestuur, die behoefte aan so ’n fasiliteit en insette van die skenker. “Dit sal deur die Archway Foundation betaal word en die skool sal ’n minimale finansiële bydrae lewer,” sê sy.  Merton sê die presiese plek waar die saal gebou gaan word, is nog nie vasgestel nie.  Sy het bygevoeg: “Sport bly ’n belangrike aspek van ’n afgeronde opvoeding vir enige leerder.” 