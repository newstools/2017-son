CALITZDORP. – Vir haar was Kersfees belangriker as haar verjaardag. Maar toe sterf Jakkie Pasja (75) Maandag op haar verjaardag, voordat sy al haar Krismisplanne kon uitvoer. Só sê haar buurvrou Katriena Willemse oor Jakkie, wat vir haar soos ’n suster was. Willemse vertel: “Jakkie het nog juis Saterdag al haar Krismis shopping gaan doen. So asof sy ’n voorgevoel gehad het dat sy dalk nie Krismis hier sou wees nie.  Klop “Toe roep die Meester haar terug op haar verjaardag.” Dot Barkhuizen, ’n vriendin, vertel: “Ek het die oggend daar gaan klop. Toe praat haar broer Sallie deur die venster en sê hy kry haar nie wakker nie.  “Hy gee toe die sleutel deur die venster aan. Toe ek ingaan, toe voel ek sy is al koud. Saamgedrom “Ek roep toe vir Katriena Willemse en sy kom kyk toe ook. Dit was ’n groot skok!” Die hele Paulsenstraat se mense het rondom die huis saamgedrom. Willemse sê: “Ons was geskok. Om te dink ... op haar verjaardag.” Kapt. Malcolm Pojie, ’n polisiewoordvoerder, het gesê: “ ’n Geregtelike doodsondersoek word gedoen na die dood van Jacqueline Pasja.  “Paramedici het haar omstreeks 07:25 dood verklaar. Geen misdaad word vermoed nie.”