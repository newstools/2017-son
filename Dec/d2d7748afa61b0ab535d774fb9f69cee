’N HANDJIEVOL inwoners van Delft het gister die strate ingevaar nadat twee minderjarige seuns verkrag is. Die twee sewejarige seuns is twee weke gelede deur twee seuns van onderskeidelik 12 en 14 jaar verkrag. Dit volg kort nadat ’n vyf­jarige meisietjie ook onlangs in The Hague gesodomiseer is.  Die inwoners sê hulle kan nie meer stilbly oor wat in hul gemeenskap gebeur nie. Jubeira Manchest (55) sê: “Dit is nie reg nie en een rape is te veel.  “Die twee seuntjies is in ’n jaart verkrag en niemand het niks gedoen nie. “Ons kinders se veiligheid kom eerste en die jeug gaan onnodig dood.” Roseline White (52) voeg by: “Die jongens wat ons kinders rape, maak nou of hulle mal is. “Toe hulle buite was en die dade gepleeg het, was daar niks fout met hulle nie.” Die groepie inwoners en kinders het met plakkate deur die strate geloop en is deur die polisie begelei. Hulle het geskree: “Don’t hurt us! Love us! Break the silence!” Volgens die inwoners is dit hul bydrae tot die 16 dae van aktivisme teen geweld teen vroue en kinders. Dan Plato, minister van gemeenskapsveiligheid, het Delft ook gister besoek.  Dit maak ook deel uit van die 16 dae van aktivisme. Plato het die inwoners toegespreek en aangemoedig om die stilte van mishandeling te verbreek. Die veldtog teen geweld teen vroue en kinders het op 25 November afgeskop en loop Sondag ten einde.