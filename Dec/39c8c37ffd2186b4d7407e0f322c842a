DIE twee mense wat in verband met stafsers. Preston Titus se moord deur die polisie ondervra word, is sy vrou se beste vriendin en haar driver. Magdaleen “Maggie” Titus, ’n ANC-raadslid en bekende in ANC-kringe, is ook self vroeër deur die cops ondervra voordat sy vrygelaat is. Preston se lyk is Saterdagoggend deur Maggie, soos sy vrou bekend staan, in hul weermaghuis by die infanterieskool in dié Karoo-dorp gekry. Preston, ’n bekende soldaat in Oudtshoorn, het verskeie steekwonde aan sy rug en ken gehad. Die 47-jarige is oorspronklik van Worcester, waar hy môre begrawe word.  Volgens die polisie is twee tablets en ’n goue horlosie uit die huis gevat en daar was geen bewyse van gedwonge toegang nie. Son kan verder onthul dié besittings is in die vroulike verdagte se besit gevind. ’n Polisiewoordvoerder, kapt. Malcolm Pojie, het gister bevestig twee mense is Woensdagaand in verband met die moord in hegtenis geneem. Pojie het gesê: “Dié twee, ’n 23-jarige man en 37-jarige vrou, is in hegtenis geneem vir ondervraging. “Dié twee is nog nie aangekla nie. Die beweringe dat die vrou gearresteer is, is onwaar.” Dit het gister sterk gegons dat ’n jollery ’n rol in die moord op Preston gespeel het. ’n Ander informant het aan Son gesê Magdaleen wou Vrydag Worcester toe gery het vir ’n vergadering van die ANC se Unity In Diversity (UID-faksie) in dié Bolandse dorp. Preston het haar glo verbied om te gaan, want sy familie het hulle in Oudtshoorn besoek, het die persoon gesê. Magdaleen is ’n raadslid in die Groter Oudtshoorn-munisipaliteit en lid van die ANC se provinsiale uitvoerende raad in die Wes-Kaap. Sy was in laas jaar se munisipale verkiesing die ANC se kandidaat vir burgemeester van Oudtshoorn, maar het teen Colan Sylvester van die DA verloor. Die Wes-Kaapse ANC-sekretaris, Faiez Jacobs, wou gister nie baie oor die moord op Preston, wat ook ’n comrade was, sê nie. Volgens Jacobs gaan hulle nie oor die motiewe agter die moord bespiegel nie.  “Die omstandighede is steeds onduidelik.  “Al wat ons in dié stadium kan sê, is alle sterkte aan die familie, want dis natuurlik ’n moeilike tyd vir hulle. “Ons doen verder ’n beroep op al die comrades om nie betrokke te raak by bespiegelings nie.” Magdaleen en hul jongste dogter (15) het in die hoofslaapkamer geslaap terwyl Titus in ’n ander slaap­kamer geslaap het. Hul oudste dogter (17) het ná middernag Saterdagoggend by die huis gekom en aan haar pa se kamervenster geklop om die deur vir haar oop te maak. Sy het hom ook gebel, maar hy het nie gereageer nie.  Magdaleen het toe wakker geword en gaan kyk hoekom hy nie opstaan nie. Sy het hom dood aangetref.