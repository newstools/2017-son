GERUGTE dat die kop van ’n man in ’n dam in Saron gelê het, het ’n groot opskudding hier veroorsaak. Die dorp is in rep en roer sedert dié storie verlede Vrydag opgeduik het. Eers is daar vertel dat dit ’n kind was wat verdrink het in dié dam, wat al verskeie lewens geëis het.  Dit was die vorige dag die warmste dag nóg hierdie seisoen in die gebied en kinders swem gereeld in dié dam. Vandeesweek was daar steeds verskeie polisievoertuie en nuuskieriges op die toneel.  Denver Sass (11) en Daniël Willemse (12) het aan Son vertel dat hulle twee in die dam geswem het toe hulle iets vreemds op die bodem voel. Daniël vertel: “Die dam is nie baie diep daar nie en ek het afgegaan en die ronde ding opgetel en uit die water gehaal. “Toe sien ons dis ’n man se kop. Sy hare was swart en wit en die oë was uit. Sy tande het buitekant toe uitgestaan. “Ek het so groot geskrik, ek het die kop weer in die dam gegooi.” Terwyl Daniël Son van hul gril-ervaring vertel het, het sy vriend Denver elke keer instemmend geknik om als te bevestig. Die polisie se duikeenheid is ontbied, maar hulle was reeds besig met ’n soektog in Villiersdorp en het eers omstreeks 17:00 op die toneel opgedaag. Die duikers se soektog het egter niks opgelewer nie en dit is kort voor sononder afgelas. Speursers. Koos Cloete het gesê: “Ná ’n deeglike soektog deur polisieduikers is geen menslike kop gevind nie. Daar is wel ’n skaapkop gevind in die area wat deur die twee seuns uitgewys is. “Daar is tot die slotsom gekom dat daar geen waarheid agter die storie is dat daar ’n mens se kop in die dam is nie.”