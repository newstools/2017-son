HARTROERENDE ­tonele het gister in die Kaapstadse hoog­geregshof afgespeel. Dís toe Shabier Dalwai, wat skuldig bevind is aan moord, en sy gesin mekaar baie emosioneel in die hof gegroet het. Dalwai, wat die eienaar van Carece Tissues in Athlone is, Junaid Shaik en Samson Makula het tereggestaan op klagte van die ontvoering en aan­randing van en moord op Riedoh Hendricks. Dié is op 9 Junie 2014 ontvoer, erg aangerand en toe verskeie kere geskiet. Sy liggaam is aan die brand gesteek nadat petrol daaroor gegiet is. Hendricks is vermoor omdat hy na bewering gereedskap van Dalwai se fabriek gesteel het. Die fabriek het bankrot gespeel ná die voorval. Dalwai het Hendricks op CCTV-beeldmateriaal uitgeken en hom by sy werksplek laat haal. Regter Elizabeth Baartman het Shaik en Makula skuldig bevind aan ontvoering en aanranding. Baartman het gesê die patoloog het getuig dat Hendricks aan sy ­beserings sou gesterf het. “Dit maak jul aandeel dus nie kleiner nie, hoewel die oorsaak van sy dood toegeskryf is aan die veelvoudige skietwonde,” het sy gesê. Gedreig Sy het ook gesê hoewel Shaik getuig het dat hy gevra het of Hendricks na ’n hospitaal geneem moet word, het hy nie toegesien dat dit gedoen word nie. Baartman het aan hom uitgewys: “Jy was meer bekommerd oor jou veiligheid en jy het dit toegeskryf daaraan dat Dalwai jou ook gedreig het.” Shaik het glo uit vrees vir Dalwai verhuis. Makula, wat van Upington is, het by Dalwai gewoon. Tydens die uitspraak het hy Dalwai, wat heeltyd gehuil het, probeer vertroos. Twee anders werkers van Dalwai het vroeg in die saak staatsgetuies gedraai. Baartman het hul getuienis as geloofwaardig bestempel. Die saak teen ’n vierde beskuldigde, Godfrey Owies, is teruggetrek. Daar is vermoed dat hý die een is wat Hendricks geskiet het, maar daar was nie genoeg bewyse daarvoor nie. Dalwai is op ál die aanklagte skuldig bevind. Shaik en Makula is weer op borgtog vrygelaat. Die vonnisoplegging begin op 28 Februarie. Buite die hof het Hendricks se ma, Gafsa, ­bewerig ’n entjie aangesteek. Sy het gesê: “Ek is net dankbaar dis nou amper verby. Ek is net sad dat Makula gebruik is vir hul vuilwerk. Nou moet hy ook sit.”