TERWYL menige al hul lippe aflek vir die gammon en bokse Fruitree en Snacktime, sal dié die vierde Kersfees vir ’n mammie sonder haar dogter wees. Shaskia Michaels was maar net vier jaar oud toe sy op 3 Ok­tober 2013 van haar ouerhuis in Bayern Munichstraat in Tafelsig, Mitchells Plain, verdwyn het. Wat nóg meer scary was, is dat net ’n paar strate van Shaskia se huis, die vyfjarige Kauthar Bobbs presies ’n jaar tevore ook onder geheimsinnige omstandighede verdwyn het. Nie een van die twee is sedertdien gevind nie. Shaskia se ma, Anthea, sê haar dogter sou nou agt gewees het. “Sy sou nou volgende jaar in gr. 2 gewees het. “Die gedagte dat ek nie closure kan kry nie omdat haar liggaam nooit gevind is nie, maak my baie mismoedig. “Dis baie sad om nie te weet wat met my kind gebeur het nie. “Ek kan dit deesdae nie vat wanneer ek hoor dat nóg ’n kind weggeraak het of vermoor is nie. “Ek loop en skel sommer in die straat. Shaskia se oupa, William Faroa, onthou die dag toe sy kleinkind weggeraak het nog baie goed. Sy was tuis saam met hom. Faroa vertel: “Ek is net vinnig die huis in. Shaskia het voor die deur gestaan. “Toe ek terugkom, was sy net weg. Ek het orals gevra en gesoek, maar niemand het haar gesien nie. Niemand.” Siener Die gesin sê hulle bly hoopvol dat hulle eendag sal weet wat met Shaskia gebeur het. Shaskia se ouma, Roslyn, vertel: “Hier was ook al ’n siener by ons. Dié het gesê Shaskia is weg met twee vroue en ’n man.” Sy sê met verlange in haar oë: “Ons dink nog elke dag aan haar en wonder steeds wat gebeur het.”