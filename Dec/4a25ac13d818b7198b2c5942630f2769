JOHANNESBURG – Cyril Ramaphosa is die ANC se uitverkorene! Ramaphosa is gisteraand vroeg as die oorwinnaar aangekondig ná ’n spanningsvolle dag by die ANC se nasionale verkiesingskonferensie by Nasrec hier. Hy het Nkosa­zana Dlamini-Zuma, die eks van die uitgaande president, Jacob Zuma, in ’n spannende opvolgstryd geklop. Ramaphosa vat nou oor by Zuma as president van die ANC en as die party hou by tradisie, ook as president van die land wanneer Zuma se termyn volgende jaar eindig. David Mabuza is die nuwe adjunk-president van die party. Gwede Mantashe is verkies tot ANC-voorsitter.  Terwyl almal asem opgehou het om te sien wie die volgende president van die ANC gaan wees, het Mantashe as die party se uittredende sekretaris-generaal gewaarsku die drieparty-alliansie stort in duie. Mantashe het dié stelling gemaak in sy laaste verslag in sy amp in die ANC. En terwyl die vorige ANC-president, Jacob ­Zuma, gesê het hy tree met ’n smile as leier uit, meen Man­tashe daar is nie juis veel om oor te smile nie. Mantashe het ’n beroep op die inkomende leierskorps van die ANC gedoen om nuwe lewe te blaas in die ­alliansie van die ANC, SAKP en Cosatu. Die ANC se alliansievennote het in onlangse jare daarop begin aandring dat die party Zuma herroep. Cosatu weier selfs dat ­Zuma as spreker op sy byeenkomste optree. Dit sal nou aan die nuwe ANC-president oorgelaat word om die spanning tussen die alliansievennote te ontlaai. Die rand het reeds voor die uitslag bekend was laat blyk wie hy as president van die ANC verkies.  Aandelemakelaars het aangedui dat hulle Ramaphosa as nuwe leier sal wil hê. Dié sentiment het die waarde van die rand skerp laat styg. Daar was 12 kandidate wat om die ses top-posisies in die party gestoei het. Roy Moodley, ’n sleutel­figuur wat in Jacques Pauw se The President’s Keepers genoem is, is tydens Jacob Zuma se walkabout ook by ’n stalletjie opgemerk.