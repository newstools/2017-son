DIE mishandeling van vroue en kinders is ’n euwel wat nie geduld mag word nie. Só het die Wes-Kaapse ­minister van gemeenskapsveiligheid, Dan Plato, onlangs in Bonteheuwel gesê. Die verteenwoordigers van talle organisasies het toesprake by Kreefgat ge­lewer in die veldtog van 16 dae van aktivisme teen geweld teen vroue en kinders. Plato het gesê: “Die verkragting van vroue en kinders is een te veel. Wreedste “ ’n Mens lees in die koerante en op Facebook daarvan, en dat volwasse manne ’n aptyt ontwikkel het vir jong meisies. “Die wreedste moorde word hier in Kaapstad gepleeg.” Plato het vroue wie se mans jong meisies dophou, gevra om hulle vas te vat. Vincent Da­niels, president van Sports Against Crime South Africa (Sacsa), het uitgewei oor hul missie en visie. Daniels het verduidelik Sacsa wil aanstaande jaar elke maand projekte aanbied. “Ons wil die projekte by skole en gevangenisse in vennootskap met die departement van veilig­heid en sekuriteit aanbied,” het Daniels gesê. “Daar word net te veel kinders vermoor.  “Ons wil bendelede meer betrek en kinders maan om weg te bly van misdaad.” Daniels het Sacsa se nuwe logo onthul en fluitjies uitgedeel. Enigeen wat belangstel in meer inligting oor Sacsa, kan Daniels bel by 082 865 1144.