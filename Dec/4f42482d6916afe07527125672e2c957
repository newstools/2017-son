AL SOEK die gemeenskap van Chatty 11 die vermeende moordenaar Lucricia Connelley (29) nie in hul midde nie, gaan sy nietemin aansoek doen om borgtog. In nóg ’n wending het Connelley – wat aanvanklik aangedui het sy gaan skuldig pleit op aanklag van moord op die driejarige Ashwin Moses – haar tune verander ... Sy pleit nou onskuldig. Connelley het gister vlugtig in die Baaise landdroshof in verband met Ashwin se wurgdood verskyn. Sy was versorg en goed geklee in ’n wit-swart rok met haar hare in ’n bolla. Connelley het geen oogkontak met die hofgangers gemaak nie.  Klein Ashwin is Connelley se lover, Neil Moses, se kleinseun. Hy het by haar en sy oupa gewoon.  Die seun se ma, Nadia, is sowat ’n maand gelede in die Northerns vermoor. Connelley het Dinsdag aangedui sy gaan skuldig pleit en wil nie vir borgtog aansoek doen nie. Gister dui sy toe aan sy pleit onskuldig omdat sy nie die opset gehad het om moord te pleeg nie. Die saak is Dinsdag tot gister uitgestel sodat dit na ’n streekhof oorgeplaas kon word vir Connelley om te pleit. Landdros Sanjani Naidoo het die saak tot 14 Desember uitgestel vir ’n formele borgtogaansoek. Anders as vroeër dié week was net enkele gemeenskapslede van Chatty 11 by die hof. Moses en Connelley se susters was nie daar nie. Twee vroue wat al vroeg­oggend by die hof was, sê hulle kan op niks anders as Ashwin se moord fokus nie. Hulle meen Connelley het hulle almal vir ’n gat gevat, want sy het saam met hulle na Ashwin gesoek. Die vroue voeg by dat sy nie moet waag om ’n voet in Chatty 11 te sit nie, want die gemeenskap sal haar goed aanrand.  Hulle wonder ook waar sy hom weggesteek het nadat sy hom na bewering vermoor het, aangesien hulle oral na hom gesoek en hom nie kon kry nie. Ashwin was sedert die Donderdag vermis. Sy half verminkte lyk is die Vrydagoggend in die bosse in Chatty 11 aangetref ná ’n uitgebreide, ure lange soektog. Son het verneem Ashwin is verwurg, het twee steekwonde in die kop gehad en sy tande is uitgeslaan.  Die seuntjie het ook krapmerke aan sy bebloede gesig gehad. Daar is ’n stok langs sy lyk gevind.