DUNCAN Lechesa, Mthatha Bucks se nuwe breier, het nie Saterdag in die Mthatha-stadion die begin gemaak wat hy graag wou nie.  Die Nasionale Eerste Liga (NFD)-voorloper, Highlands Park, was net te sterk en het Bucks 3-1 geklop.  Die uitslag beteken Bucks is nou sewe wedstryde sonder ’n oorwinning.  Om sake om te keer gaan nou baie moeilik wees vir Lechesa, want die span het nou selfs nog ’n plek geval tot 13de op die puntelys. Bucks het nog een kans dié jaar om sy veldtog op koers te kry.  Bucks se voormalige breier Ian Palmer het deurgaans gepraat van promosie wen. Ná die eerste paar wedstryde het dit wel gelyk of Bucks sterk genoeg is, maar dit lyk nou of Lechesa sal moet veg teen relegasie. Om dinge nog moeiliker te maak vir Lechesa is Bucks se laaste wedstryd op 17 Desember in Vosloorus-stadion teen die gesoute Jomo Cosmos.  Lechesa kon nie vir ’n moeiliker begin tot sy nuwe werk gevra het met Highlands en Cosmos as sy eerste teenstanders nie.