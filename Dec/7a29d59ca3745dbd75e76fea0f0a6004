MULTICHOICE gaan ’n ondersoek loods na die betalings aan die omstrede TV-kanaal ANN7 ná mediaberigte oor ’n onreëlmatige verhouding tussen dié twee partye. Don Eriksson, die hoof van MultiChoice (MC) se oudit- en risikokomitee, het in ’n verklaring gesê die raad gaan die bewerings ondersoek en stappe doen indien nodig. City Press het Woensdag berig MC word beskuldig van kickbacks van R100 miljoen aan die SAUK in ruil vir laasgenoemde se “politieke invloed oor digitale migrasie”. Dít volg nadat ’n verslag oor ’n R25 miljoen-betaling aan ANN7 deur MultiChoice en ’n toename in jaarlikse betaling aan ANN7 van R50 miljoen tot R141 miljoen. – News24