AS DIE selfoontorings wat soos paddastoele in Eersterivier opskiet, veronderstel is om hul selfoonseine te ver­beter, hoekom kon sy dan nie om hulp bel toe haar man aan’t sterwe was nie? Dít is die vraag wat Magrieta MacDonald van Eersterivier stel. Magrieta se man, Nicholas, het op 29 November weens ’n asma-aanval gesterf. Volgens Magrieta het sy vergeefs die noodreddingsdienste probeer bel. Sy sê die selfoontoring wat onlangs knap by haar huis opgerig is, het net probleme in haar lewe kom skep. “Ek weet nie waar wie toestemming gevra het vir die oprig van die toring nie, want toe ek net sien, toe staan die ding hier. “En nou sit ons met erge seinprobleme. Ek kan nie sê dat dít tot my man se dood gelei het nie, maar toe Nicholas ’n asma-aanval kry, kon ek nêrens regkom om ’n ambulans te bel nie.  “Nie my selfoon of landlyn kon ’n oproep maak nie. “Ek moes toe maar na een van die bure hardloop om hom na ’n hospitaal te vat en ’n paar dae later is my man dood.” ’n Familielid sê die seltoring naby hulle is ’n “pyn in die dinges”. Hy meen: “Nie net is dit ’n lelike ding nie, maar as jy deesdae jou selfoon teen jou oor hou, vibreer dit glad!” Brett Herron, die Stad Kaapstad se burgemeesterskomiteelid vir vervoer en stedelike ontwikkeling, het vroeër aan Son op Sondag gesê die Stad het sedert 2015 aan vyf verskillende selfoontoring-kontrakteurs toestemming gegee om 18 van dié torings in die areas Eerste­rivier, Blue Downs, Kleinvlei, Hagley en Gaylee op te rig. Maar verskeie gemeenskappe regoor die Kaapse Vlakte het Son op Sondag die laaste tyd gekontak om hul ontevredenheid oor hierdie torings sommerso knap voor hul deure uit te spreek. Baie beweer hulle is nooit eens daaroor geraadpleeg of hulle dié onooglike torings so naby hul huise wou hê nie. Die Stad hou op sy beurt vol dat konsultasie wel plaasgevind het. “Ek is gebroke,” sê antie Magrieta in ’n sagte stemmetjie.  “Ek sal nou nooit weet of my man nog sou gelewe het as ek betyds ’n ambulans in die hande kon kry nie. “En nou sit ek met ’n begrafnis op hande ...”