Jaloersbokkie van Athlone skryf per e-pos: Hoe fantasties is dit nie vir Suid-Afrika dat Demi-Leigh Nel-Peters die nuwe Mej. Heelal is nie! Ons is so gewoond aan slegte nuus met Zuma en die Guptas en hul korrupte maatjies, asook Telkom en SAA en nou ook die Stad Kaapstad se dinge wat teen ’n stink spoed aan die lig kom, dat hierdie nuus regtig ’n blessing was. Ek is ’n ou follower van beauty competitions en as ek net dink aan Anneline Kriel, Margaret Gardiner, Jo-Ann Strauss en my all-time favourite, Amy Kleynhans, wil ek sommer net tjank. Ek moet sê ek was van plan om die kompetisie Sondagnag op TV te follow, maar ai, op my ouderdom kom Klaas Vakie gouer as wat ’n mens verwag. Maar die eerste ding wat ek Maandagoggend gedoen het, was om my dogter te vra om te google om te tjek wat onse kind gemaak het. En wraggieswaar, toe loop sy met die kroon weg! Sy is pragtig en so volwasse vir haar ouderdom. ’n Mens kan amper nie glo Demi-Leigh is net 22 jaar oud nie. Ek glo sy gaan ’n baie goeie ambassadeur vir ons land wees en dat sy vir baie jong meisies ’n rolmodel sal wees. Welgedaan!