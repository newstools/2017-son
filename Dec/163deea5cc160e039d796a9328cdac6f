’N JONG man se lewe is kortgeknip nadat hy in ’n plaasdam verdrink het. Jaydon-Lee Juries (19), ’n lewenslustige jong man van Harmony Park in Pacaltsdorp, se verdrinking laas naweek is nou nog ’n seer-saak vir inwoners. Hy het saam met sy maats in die warm son gaan afkoel in die plaasdam. Sy ma, Yolande Juries (38), het gesê dis vir haar bitter seer oor Jaydon-Lee haar enigste seunskind was. “Ek het nie woorde om dit te beskryf nie.  “Dit is ook nog vir my onwerklik dat my seunskind weg is. “Maar ek besef ook dat dit die wil van die Here is en ons sal die mooi herinneringe altyd koester. “Ek dank God sy lyk is gevind sodat ons kan closure kry en is dankbaar teenoor die polisie se duikspan vir hul ondersteuning. “Ons was so trots op Jaydon toe hy sy rybewys in Oktober gekry het. “Jaydon het baie van vinnige karre gehou en sy gunstelingkar was ’n Honda Ballade.” Sy antie Esmerelda Juries het vertel Jaydon het moeg geword van die gespartel in die water. Hy het egter in die modder van die plaasdam vasgeval en toe net in die water verdwyn. Juries waarsku ander ouers dat hulle baie versigtig moet wees as hul kinders by die waters speel. Die gesin maan ander families om oplettend te wees veral in die feestyd. Jaydon-Lee se begrafnis begin Saterdag 12:00 in die VGK in Pacaltsdorp. 