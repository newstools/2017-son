’N COP en ’n Sassa-werker blyk al beleggers te wees wat al hul geld van Oompie ontvang het. In ’n onlangse Facebook-inskrywing wat dié cop gelaai het, bedank hy past. David “Oompie” Cupido vir sy uitbetaling. Die Sassa-werker het al vroeër dié week sy meer as R2 miljoen ontvang.  In die Facebook-inskrywing brêgh die cop hy kan op 33-jarige ouderdom aftree en nou ’n vakansie in Hawaii en die Bahamas gaan geniet. Die post lui: “Baie baie dankie, Oompie. “Hawaii via Bahamas, hier kom ek! Finally kan ek ’n wit krismis ervaar. “Wat ’n voorreg om te kan aftree op 33! “Die eerste 50 likes, sal ek met R2 000 bless net omdat ek kan.” Tog weet ’n mens nie of die Facebook likes-geld­soek­ers ook in die duister bly soos die res van Cupido se beleggers nie. Maar aan die ander kant sit sy ander duisende beleggers steeds vanaf 5 Desember droë bek terwyl die bleek Krismis nader sluip. Elizabeth van Wyk het op Cupido se kennis­gewing wat hy op sy 4th Power Investments Facebook-blad geskryf het, gereageer: “Dis al die 7de, Oompie, asseblief betaal ons mense uit.” Nog ’n belegger, Werner Cloete, skryf: “Amper naby Kersfees. Almal het al beplan en hul kinders belowe as hulle slaag, kry hulle dit en dat en dat ons lewe gaan verander. “Ons het beloftes aan ons kinders gemaak. “Gaan ons daarby kan hou?” Jacob Ruiters is egter ’n hardcore Oompie-man en skryf: “U sien dit gaan reën dat die velle spat en ek is jammer vir julle wat so negatief is.  “Negatiewe mense bereik niks. You go, Oompie!”