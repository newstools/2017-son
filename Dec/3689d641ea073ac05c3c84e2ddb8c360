’N PADBLOKKADE op die N2-hoofpad buite die Baai het die gewenste resultate ge­lewer. Dis opgerig as deel van operasies teen misdaad oor die feestyd. Kapt. Gerda Swart, ’n ­polisiewoordvoerder, het gesê motoriste is naby Stormsrivier afgetrek. Swart het gesê 83 voertuie is deursoek en 163 insittendes, en 8 verkeersboetes van altesaam R8 500 is uitgereik. Omstreeks 00:40 is ’n 32-jarige man vasgetrek toe ’n ongelisensieerde vuurwapen en ammunisie by hom gevind is. Verskyn Die man is gearresteer op aanklagte van die onwettige besit van ’n vuurwapen en ammunisie. Hy sal na verwagting vandag op dié aanklagte in die Humansdorp-landdroshof verskyn. By die drywer van ’n Toyota double cab-bakkie is ’n 7.65-Walther HP-pistool gevind en by die passasier nege patrone. Daar is bevind dat die vuurwapen in Julie gesteel is gedurende ’n huisbraak in Gansbaai. Die vuurwapen sal aan ballistiese toetse onderwerp word om vas te stel of dit in ander misdade misbruik is.