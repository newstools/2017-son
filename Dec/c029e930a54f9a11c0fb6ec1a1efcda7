‘DIE kersie op die koek!” Só het Seabelo ­Senatla gesê nadat hy gister sy 200ste drie vir die Blitsbokke in ’n stryd in die Wêreldsewesreeks aangeteken het. Die spoedvraat (24) het nie net gister teen Frankryk dié besonderse mylpaal behaal nie, hy’t vroeër teen Rusland ook in sy 35ste toernooi vir die Springbok-sewesspan in die Kaapstad-stadion uitgedraf. Al het dié boorling van Welkom nog nie in ’n toets in die 15-man-spel vir die Bokke uitgedraf nie, word sy mylpaal in SA rugbykringe hoog geag. Dit beteken Senatla sal sy volle Bokkleure ontvang.  Senatla se prestasie word met sy spanmaats Chris Dry, Kyle Brown, Philip Snyman, Branco du Preez en Cecil Afrika gedeel. Die Stormer-vleuel het sy Springbokbaadjie op die vooraand voor die afskop van die toernooi in die Kaap ontvang. Senatla het gister aan Son op Sondag oor sy 35ste toernooi gesê: “Dit was ’n besonderse gevoel om teen Rusland voor uit te draf. Die verwelkoming en ondersteuning wat ek van die skare gekry het, was ongelooflik. Dis iets wat ek vir die res van my lewe sal onthou. “Dit is inderdaad spesiaal vir my omdat alles hier op my tuisveld gebeur het. Dit maak alles net ekstra spesiaal en ek beskou dit as die kersie op die koek.” Oor sy 200ste drie sê Senatla: “Dit was baie spesiaal. Persoonlik kan dinge nie beter as dít vir my word nie. Dit beteken uiteraard baie vir my, maar rugby is ’n spansport.  “Ek kon dit egter nooit sonder my ongelooflike spanmaats en die afrigtingspan gedoen het nie. “Vir my gaan dit belangriker wees dat die span môre (vandag) weer ál die pad sal gaan om as die kampioen van die toernooi in Kaapstad gekroon te word.”