TERWYL duisende ­kopers in die gees van die feestyd die winkels invaar en wild koop, doen kinders hul “shopping” op ’n stortings­terrein. ’n Son-leser het op dié toedrag van sake op die stortings­terrein buite Riviersonderend afgekom. Johannes Adams sê dit was so twee weke gelede toe hy en ander werkers vullis daar gaan wegsmyt het. Adams het foto’s geneem van die kinders en hul hartverskeurende omstandig­hede. Op een van die foto’s lê ’n kind wat kwalik ouer as twee kan wees, op die dump en slaap. Betaal Hy vertel een kleintjie van so tussen agt en tien jaar het hom gewys waar om sy gemors te dump. Adams sê: “Ek vra hom toe of hy hier werk en of hy betaal word. “Die laaitie het ja gesê, maar hy was baie vaag.” Bekommerd dat die kinders siektes daar kan optel, is Adams toe na die kliniek in Riviersonderend om die situasie aan te meld. Hy het die waarnemende muni­sipale bestuurder en polisie ook oor die kinders se lot ingelig. Adams beweer: “Niemand het iets aan hul lot gedoen nie, maar ek kon dit nie daar laat nie. “Ek het later uitgevind geen van die drie partye – die munisipale bestuurder, polisiebeampte of die kliniekwerker – is van die dorp nie. Krepeer “So, ek weet nie of hulle net nie omgee of wat nie. “Die kinders is ver minderjarig en dit is verskriklik om hulle so te sien krepeer. “Ek het die muni­sipale bestuurder ook gesê ás die kinders daar werk, kom dit mos neer op kinderarbeid.” Adams sê hy weet nie of die volwassenes wat ook in die omtes was, die kinders se ouers is nie. Sihle Ngobese, ’n woordvoerder vir Albert Fritz, die Wes-Kaapse ­minister van maatskaplike ontwikkeling, sê die situasie word ondersoek. Ngobese sê: “Ons kontak ons mense in die Wynland-Overberg-streekkantoor om ondersoek in te stel en in te gryp.”