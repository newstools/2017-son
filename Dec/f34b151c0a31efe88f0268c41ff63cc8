EK WAS nog ’n klein klonkie toe ek uit die kas geklim het ... Nee! Ek is nie ’n agter­mekaar-kêrel nie! Nog notta! Ek mean maar net dat ekke altyd innie kas weggekruip het as my pa my gatvelle met ’n dik leer-belt wou looi.  Dít was as ek (al wéér) k*k aangevang het.  Ja, ek was mos ’n vreeslike stout mannetjie. Stout was eintlik deel van my gelaatstrekke. Jy kon dit op my klein gevreetjie sien. Maar by the way, as my pa hom dan moeg gesoek het na my, dan het ek stilletjies uit die kas geklim.  Maar my pa het mos ’n geheue gehad wat ’n olifant groen van jaloesie sou maak. Jisteday! Ek dink nog hy’t vi’giet van my, dan voel ek net hoe gryp twee groot hande my vas terwyl ek nog so lekker houtgerus daar sit. En losruk is min! Nou issit buk en holle uitdy vir méér as ses-vannie-bestes, want my pa hettie gewiet van ophou tel nie.  Hou nr. 6 het lankal geval, dan verjaar my holvelle nog. Dít was oorlat ek dit gewaag het om weg te kruip terwyl hy my wou moer.  Dan het ek die hoogste note gesing van die pyn-en-lyding-mars, terwyl die belt op my holle tamboer speel. En met elke hou kom ’n woord: “Jy! Moet! Hoor! As! Ek! Praat!” En daai sin word dan elke keer herhaal terwyl ek en die belt ’n “sang-item” lewer. En weghol kon ek ook nie, want my pa se hol was vin­niger as my hol. Hy sou my inhol nog voordat my hakke agter my dif kon klap. En dan brand nie net my holvelle nie. Nee, sommer my rug-, arm-, been- en kopvelle ook. Ja, en daai jare kon ôs nie die gattas bel vi’ djou ouers as djou holle brand nie.  Djy’t djouse pak soes ’n mán – ag, ek bedoel soos ’n kind – gevat.  Want djy kon ook nie vir djou ’n man hou nie, want dan hou djy mos vi’ djou groot. En groothouertjies se holle het ook sommer gou baljaar. Laat ekke dit gou duidelik maak – my pa het my nóóit aangerand nie. Nee, hy’t my net gelooi, uit liefde. Oorlat hy nie wou hê dat ekke skeef trap innie lewe nie.  Vandag ly ekke aan ’n paar kondisies wat hulle noem: Respek, dissipline, goeie ­maniere ... You name it. Maar vandag kry jy die geval van gehoorsame ouers en streng kinders, want pa en ma sing mos deesdae die pyn-en-lyding-mars. Dan kan ek nie help om terug te verlang na die dae toe ek nog so innie kas kon wegkruip nie.