AS JY matriek slaag, waarborg dit jou lankal nie meer daarvan dat jy van ’n werk verseker gaan wees nie. Maar dit is steeds ’n groot prestasie wanneer jy die eerste lid van jou familie is wat tot matriek gevorder en die eind­eksamen afgelê het. Vra maar vir Corbin Fry van Ravensmead wat vanjaar aan die Hoërskool Bellville-Suid gematrikuleer het. Asof dit nie genoeg is nie, het Corbin Donderdagaand voor sy matriekafskeid ’n aangename verrassing gekry. Dit was toe ’n konvooi drag racing spinners hom daarheen vergesel het. Corbin se familie, wat bitter trots op sy prestasie is, het dié droom vir hom verwesenlik. Charles Grodes-singel in ­Ravensmead was ’n miernes van bedrywighede terwyl die rook uit die tyres getrek het. ’n Beskeie Corbin sê: “Ek is baie dankbaar vir wat my ouers en my familie alles oor die jare vir my gedoen het. “Jô, dié was ’n nice surprise. Ek het nie woorde om te beskryf hoe ek voel nie.” Sy ma, Marelize, kon haar trots nie verbloem nie. “Corbin is ons jongste kind en die eerste in ons familie wat matriek klaargemaak het. Ons is baie, baie trots op hom,” sê Marelize. Strik ’n Familielid, Chantelle van der Merwe, sê dit het haar hart warm gemaak dat Corbin nie toegelaat het dat sy omstandig­hede hom onderkry nie. “So baie jong mense trap in die strik van bendebedrywig­hede, maar nie Corbin nie,” voeg Van der Merwe by. “En terwyl seuns van sy ouderdom al oor meisies ge-worry het, was hy maar altyd ’n huiskind en gefokus op sy skoolwerk. “Hy verdien dié verrassing wat vir hom beplan is deur en deur.” Corbin beoog om volgende jaar ’n kursus in sakestudies te volg. Hy sê: “Eendag wil ek iets soos ’n internet-besigheid in ons gemeenskap stig waarby die jong mense kan benefit.”