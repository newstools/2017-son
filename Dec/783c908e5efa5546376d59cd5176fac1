PAST. David “Oompie” Cupido het skielik weer ’n U-turn gegooi en sy mense moet dus nou nóg langer wag vir hul geld. Cupido, die baas van 4th Power Investments, het sy 12 000 beleggers in kennis gestel hy het ’n nuwe manier gekry waarop hy hul geld kan uit­betaal. Cupido het die inligting via ’n video-opname bekend gemaak wat hy in die sosiale media versprei het. In dié video, wat in Son se besit is, sê Cupido hy is jammer dat hy so laat is, maar hy moes eers seker maak alles is “in plek”. Cupido sê: “Daar is vordering vanaf Donderdag tot nou. “Baie sê ons is waar ons is as gevolg van illegal goed. So, nou probeer ons om alles legal te doen. Ons het ’n legal span aangestel om die uit­betalings te doen. “Ons gaan nie net enige FSB-lisensie (’n lisensie van die Raad op Finansiële Dienste) gebruik omdat mense sê hulle het ’n opsie nie. “Op hierdie manier cover ons nie net onsself nie, maar ook vir julle.” Cupido vertel sy beleggers hy kan ongelukkig nie nou al bekend maak wie die uit­betalings gaan doen nie. “Die betalings gaan in die nabye toekoms geskied – moet net nie vra wanneer nie. “As ek sê ‘nabye toekoms’, gee dit my die gemoedsrus en kan julle jul geld geniet. “Ons het van baie opsies in die laaste tyd gehoor. “Toe ek Donderdag sê ons het mense wat ons ­underwriting gaan doen, het ek nie gevra vir opsies om na die tafel te kom nie. “Mense soos boeta Das en antie Joanie voel om my te dwing om sekere goed te doen soos hulle dit gedoen wil hê.” Verder vra Cupido sy beleggers in die clip om hom te los om sy eie maatskappy te bestuur. Hy sê aan hulle: “Los my om my eie company te run. “4th Power is nie die investors se company nie, maar my en Febe s’n. Die besigheid van jou het nie die Hawks op jou voorstoep nie, maar 4th Power het.” Cupido belowe sy beleggers gaan nog ál hul geld met rente ontvang. 