MEER as 400 babas is vanjaar oor die land heen op Kersdag gebore. Dít is volgens die nasionale departement van gesondheid. AlgoaFM berig die departement het bevestig dat 61 geboortes Maandag in die Oos-Kaap aangeteken is. Die geslagte is 31 meisies en 30 seuns. Een bevalling was ’n tweeling. Popo Maja, die departement se kommunikasiehoof, het alle gesondheidswerkers, veral dié in staatsgeriewe, bedank vir hul harde werk. Maja het gesê 95% van alle bevallings jaarliks in Suid-Afrika word in staatsinstellings gehanteer. Die statistieke vir Kers­geboortes word jaarliks omstreeks 17:30 bekend gemaak. In Gauteng is 145 babas op Kersdag gebore: 77 seuns en 67 meisies. Die geslag van een baba is nie bekend nie. Eerste In KwaZulu-Natal is 38 seuns en 32 meisies en in Noordwes 37 seuns en 35 meisies gebore. Die eerste geboorte in Noordwes was 00:10. Dit was in die Shimankana Tabane-hospitaal in Rusten­burg. Teen 09:00 op Kersoggend is 54 babas in Limpopo ge­bore. In die provinsie Noord-Kaap is tien seuns en tien meisies gebore. Die eerste is middernag in die Tshwaragano-hospitaal in Kuruman gebore. Van die 36 babas wat vroeg Kersoggend in die Wes-Kaap gebore is, is 16 in Kaapstad en 20 in die platteland ge­bore. Die finale statistieke van Kersgeboortes sal later dié week bekend gemaak word. Gemiddeld 1,2 miljoen ­babas word jaarliks in Suid-Afrika gebore.