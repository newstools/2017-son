ALTESAAM 22 kassiere en supervisors van MyCiti se busdiens is weens diefstal afgedank en nog 8 is gearresteer. Melissa Whitehead, kommissaris van die Stad se vervoer en stedelike ontwikkeling, het op 5 Desember ’n voorvalleverslag oor diefstal by die raad ingedien. In die verslag word genoem dat etlike tegniese en ander stelsels in plek gesit is om diefstal te stop. Sekuriteit is ook verskerp. Whitehead sê in haar verslag dat van die mense wat gesteel het, skuld erken het, maar dat hulle nie wou sê wie die grootkoppe agter als is nie. Vroeër is Whitehead se kop ook geëis weens moontlike wangedrag, maar sy het gesê sy het eers verlede jaar van die diefstalle gehoor. Verlede maand was die duiwel ook los tussen Kaapstad se burgemeester, Patricia de Lille, en ander senior beamptes oor beweringe van korrupsie. Volgens die Stad is die ondersoek steeds aan die gang en kan hy nie kommentaar lewer voordat die ondersoek afgehandel is nie.