NOUDAT Paxton Fielies ’n diva is, is sy uitgedraai soos plaasbotter. Vandat sy as die nuwe Idols-wenner aangewys is, kon haar home town, Bishop Lavis, nog nooit vir haar ’n homecoming-paartie hou nie. Die Bishop Lavis Action Community (BLAC) het duisende fans na die sport­terrein in Bishop Lavis gelok om haar te ondersteun. Maar nou kry hulle stank vir dank. Victor Altensteadt, die voorsitter van die BLAC, het aan Son gesê hy het nou g’n respek meer vir Idols of Paxton (17) nie. Altensteadt sê toe hy haar familie oor die homecoming-paartie nader, het hulle glad nie belanggestel nie. Hy verduidelik: “Die familie is nie so ingenome met die event nie.  “Hulle het ons geïgnoreer met die versoeke.” Altensteadt sê nadat hulle vir Paxton uit hul pad gegaan het, het sy nog nie een keer dankie gesê nie. ’n Ongelukkige Altensteadt sê: “Die diva-goeters kom nou na vore. Die huidige situasie is skokkend. “Ons het soveel ingesit as ’n gemeenskap.  “Ons het soveel dinge gereël.  “Nêrens word ons geken nie. Nie eens ’n dankie nie. “Ons het bikers gereël. Ons het die hele gemeenskap ge-rally. Ons het die media gereël.  “Ons het die grootste gemeenskapsaamtrek nóg in Bishop Lavis vir haar gereël.” Intussen het Son betroubaar verneem daar het ’n skeuring in Paxton se familie gekom. Blykbaar spandeer sy meer tyd saam met haar pa se familie as met haar ma se familie. Volgens die bron moet haar ma by haar pleit om tyd met haar deur te bring oor sy meer in Delft by haar pa se familie is. Facebook Toe Son laas week Paxton se ouerhuis in Bishop Lavis besoek het, het haar antie aan Son gesê sy is nie tuis nie. Volgens die antie het hulle nie eens geweet sy is in Kaapstad nie. Die antie se woorde was: “Ons het ook maar op Facebook gesien Paxton was in die Waterfront.” Paxton se ma, Chrystal, het gister aan Son gesê haar dogter was net vir een dag by die huis. Volgens ma Chrystal is Paxton met haar pa se familie in kontak, maar sy vra eers haar ma vir toestemming as sy vir hulle wil gaan kuier. Sy sê: “Alles is fine. Sy is saam met albei families en hulle sien haar net so min soos ons.” Paxton se bestuurder van Idols het aan Son gesê sy kan nie kommentaar lewer oor persoonlike sake nie. Haar bestuurder, wat tans saam met haar werk, het glad nie op Son se media-navraag gereageer nie.