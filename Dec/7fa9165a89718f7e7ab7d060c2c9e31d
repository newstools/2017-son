MET vlak 6-waterbeperkings kan Dag Zero vermy word... Patricia de Lille, die Stad Kaapstad se burgemeester, het aangekondig hierdie beperkings tree van Maandag 1 Januarie 2018 in werking. Sy sê: “Ons besef baie mense bespaar water, maar die verbruik is steeds te hoog. “Die nasionale departement van water en sanitasie het gevra stedelike verbruik moet tot 45% verlaag word. Boere moet dit tot 60% afbring.” De Lille sê as elke mens net 87F per dag gebruik, sal dit nie nodig wees om waterbeperkings te verskerp nie. Sy sê as daar by die teikens gehou word, kan Dag Zero vermy word. Dít is die dag wanneer die Stad water na alle huishoudings sal moet toedraai. Huishoudings wat vanaf 1 Januarie meer as 10 500F water per maand gebruik, sal as verkwisters beskou word. “As meer as dít gebruik word, sal by dié huise watermeters aangebring word wat die water sal beheer. As daar vier mense in ’n huis woon, behoort hulle minder as 350F per dag te gebruik.” De Lille sê al is die somer hier en al is dit baie warm, is dit nie nodig om meer water te gebruik nie. “Ons kan nie nóg kanse gee dat minder water gebruik moet word nie. Dit moet nou gebeur.” Sy sê Dag Zero kan vermy word as almal saamwerk. Sy sê die Stad werk baie hard om ekstra waterbronne beskikbaar te stel. “Al het mense boorgate, word hulle gevra om dit nie te gebruik nie om die ondergrondse water te behou.” Die biddag is deur die boer Adri van Santen van Bosplaas gereël. Die tema van die biddag was “Weerloos is die mens” en dit is deur talle kerkleiers en boere bygewoon. Buiten die kerkleiers wat gebid het, het verskeie ander mense ook tot gebed toegetree. Inwoners het ook linte aan bome gebind waarop boodskappe geskryf is.