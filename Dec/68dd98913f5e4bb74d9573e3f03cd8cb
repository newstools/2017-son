VOLGENDE jaar se swaar­gewigbokskalender het nog meer skop gekry met die nuus dat die voormalige wêreldkampioen Tyson Fury die ja-woord gekry het om tot die sport terug te keer. Dít volg nadat die Britse Anti-doping-agentskap en Futy ’n kompromie gesluit het. Behalwe dat Fury erken het hy het kokaïen vir depressie gebruik, is hy ook positief getoets vir die steroïed nandroloon. Fury is twee jaar geskors, maar dit is terugwerkend na 2015. Hy is dus nou weer vry om te boks. Al wat hy nou nog kortkom, is om weer ’n lisensie te kry. Volgens The Express oefen Fury reeds volstoom. Die groot vraag in boks­kringe is nou wie sy eerste teenstander sal wees. Fury se groot mikpunt is uiteraard Anthony Joshua se WBA-, IBF- en IBO-titel. Dié titels het voorheen aan Fury behoort nadat hy Wladimir Klitschko as kampioen onttroon het. Die titels is egter van Fury weggeneem omdat hy dit nooit verdedig het nie. Fury het in ’n onderhoud gesê hy is “deur en deur ’n vegter en hy het nog nooit in sy lewe vir enige teenstander weggeskram nie”. Van Fury se waarskynlike teenstanders met sy terugkeer sluit David Price en Shannon Briggs in. Vir Fury sal die groot vis egter Joshua bly. Dit sal hom egter baat om een of twee gevegte agter die rug te kry voordat hy dié Brit aandurf. Al hou Fury vol hy sal Joshua klop met sy een hand agter sy rug, sal dit nie so maklik wees nie.