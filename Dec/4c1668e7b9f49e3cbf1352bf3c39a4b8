’N BEWAARDER van die Polls­moor-gevangenis sit self in die tjoekie nadat hy met drugs gevang is. Keith Court (48) is Vrydagaand met tik en buttons in sy kar vasgetrek. Volgens ’n bron kom die dwelms van Parkwood af en werk Court al ’n tyd lank net nagskof. Die polisie het glo al geruime tyd snuf in die neus gekry en Court dopgehou. Hy is Vrydagaand op pad werk toe voorgekeer en die polisie het ’n vrag buttons en tik in sy motor gekry. Court was ’n kranige langafstand­atleet en gee deesdae Zumba-klasse. Lt.kol. Andrè Traut, ’n ­polisiewoordvoerder, het ­bevestig ’n bewaarder by die Pollsmoor-gevangenis is in hegtenis geneem vir die ­besit van dwelms.