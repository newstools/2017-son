DIE Baaise landdroshof was gister stampvol in afwagting op die verskyning van ’n vermeende kindermoordenaar Lucretia Conneley (29). Conneley het vlugtig in die hof verskyn in verband met die gru-moord verlede week op Ashwin Moses (3), haar lover se kleinkind. Die kleingeboude vrou was geklee in ’n donkerblou langmou top en wit-en-blou tights. Ashwin se halfverminkte lykie is Vrydagoggend in bosse in Chatty 11 in die ­Northerns aangetref ná ’n ure lange en uitgebreide soektog. Die saak is gister na ’n ander hof oorgeplaas vir ’n moontlike borgtog-aansoek.  Dié aansoek het toe nooit gebeur nie. Neil Moses, Ashwin se oupa by wie hy tot met sy dood gewoon het, was ook gister by die hof. Opgewerkte gemeenskapslede van Chatty 11 het vroeg in ’n taxi na die landdroshof opgeruk. Die betogers het posters omhoog gehou wat onder meer gelui het “No bail” en “Evil stepmom”. Die vroue-betogers het gesê hulle ken Conneley baie goed. Hulle het verduidelik hulle het soos susters met haar gewoon en was baie lief vir haar. Die vroue het gesê hulle betoog vir justice vir Ashwin. Hulle het vertel die aand van Ashwin se verdwyning, het Conneley hard saam met hulle gesoek, maar hulle beweer sy het baie “verdwyn”. Angelique Domingo, wie se tweejarige seun, Angelo, beste maatjies met Ashwin was, het gesê Conneley het die dag voordat Ashwin se lyk gekry is, by haar pille kom soek. Sy het vertel: “My ma het die pille gegee en ons het nie weer vir Lucretia gesien nie.” Jasmyn Windvogel, nog ’n inwoner, het verduidelik Conneley het haar vroeg gewas en gesê sy gaan kliniek toe op die dag toe die lyk gevind is. Windvogel het gesê: “Die middag net voordat die kind gekry is, het sy gekom en na ’n ander antie toe gegaan en gesê sy hoor die kind is gekry. “Ek weet nie by wie sy die boodskap gekry het nie. “Dis toe die mense haar wou slaan dat die polisie haar weggevat het.” Windvogel het verduidelik dat Ashwin Woensdag by Tasmayne, haar dogtertjie, gespeel het. “Hy het brood gevra en gesê hy gaan terugkom.”