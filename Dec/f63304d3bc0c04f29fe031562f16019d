’N MEUBELVERVOERWA het een van sy werkers op die lang pad verloor. Die ou het net gou uitgeklim om water af te slaan – en is sedertdien witweg. Andrew Mano van Alber­tinia, wat op ’n langafstand-meubelvervoerwa werk, is al byna ’n maand vermis. Hy het verdwyn op die N12 tussen Wolmaransstad en Klerksdorp. Mano en sy vier kollegas het op 30 Oktober uit Alber­tinia na Kimberley gery om meubels af te laai. Van daar af het die voertuig koers gekry Bloemhof toe. Slaap ’n Bron bekend aan die Son vertel die vyf manne het die aand van 31 Oktober by ’n kroeg in die dorp gaan drink. Hulle het later gaan slaap en die lorriedrywer het hulle aangesê om op 1 November douvoordag (02:00) die pad te vat na die Vaal Plaza Truck Stop, waar hulle kan rus en die tenk volmaak voordat hulle Gauteng toe ry. Drie van die werkers, insluitend Mano, het agterin die lorrie geklim waar daar drie slaapbanke is. Mano het op die heel boonste bank geslaap. Die ander twee – onder wie die drywer – het in die voorste cab geslaap. Tussen Wolmaransstad en Klerksdorp het die een man langs die drywer gevra hy moet gou stop vir ’n pee break. Die bron sê: “Die drywer het stilgehou en die man het afgeklim. Toe hy uitklim, toe sien hy die deur van die trok is agter oop en Mano staan daar.” Nadat hy water afgeslaan het, het hy weer voor in die trok geklim en gesien die trok se deur agter is weer toe. Die bron sê ná die span se aankoms by die Vaal Plaza het die manne besef Mano is missing. Mano se besittings – sy beursie, kos, kleresak en sy sigarette – was alles nog in die lorrie. Die vier manne het besluit om terug te gaan Klerksdorp toe om te gaan soek, maar Mano was spoorloos. Dina, sy skoonsuster, sê hy het nog nooit van sy familie weggeloop nie en dis vreemd dat niemand weet waar hy hom bevind nie. Dina sê aan Son: “Iemand moet weet waar hy is. Ons is baie bekommerd. “Sy kinders soek antwoorde en hoop daar was geen vuilspel nie.”  Sy sê hy was oor sy geld en sou nooit sy beursie net so los en wegloop nie. “Nog vreemder is dat sy besittings als daar is.”  Fanie Oosthuizen, eienaar van die maatskappy, sê hy het Mano by die Albertinia-polisiestasie as vermis aangemeld toe hy daarvan hoor.  Oosthuizen voeg by hy het sedertdien ook nog niks van Mano gehoor nie.  Volgens Oosthuizen help hy en sy ander werknemers die polisie waar hulle kan met die ondersoek. Mano het laas nog sy groen werkshemp met ’n blou overall-broek en swart safety boots aangehad. 