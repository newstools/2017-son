’N BEHUISINGSPROJEK van R2,2 miljard is dié week in Worces­ter bekend gestel. Dis een van die Wes-Kaap se grootste behuisingsprojekte ooit en staan bekend as die Transhex Catalytic Housing Project. Die projek word in fases aangepak en sal eindelik meer as 8 000 behuisingsgeleenthede skep. Die provinsiale minister van menslike nedersettings, Bonginkosi Madikizela, het dié week die eerste sooi in Worcester gaan spit. Die projek is op 31 Augustus goedgekeur. Dit sal uit verskillende tipe huise bestaan. Die ontwikkeling sal nie net inwoners van Worcester akkommodeer nie, maar ook mense wat geregistreer is op die provinsiale behuisingsdatabasis in die Breedevallei-munisipaliteit. Dit sluit dus ook mense van De Doorns, Touwsrivier, Robertson en Rawsonville in. Madikizela het gesê: “Ons belê R2,2 miljard in hierdie projek om byna 9 000 gesinne te akkommodeer. “Ons bou nie meer huise nie, maar bou gemeenskappe. Oorhandig “Ons bied huise aan vir mense wat tussen R0 en R15 000 per maand verdien en dié mense sal almal hier in Transhex geakkommodeer word.” Hy het bygevoeg dat hy daarna uitsien om na die gebied terug te keer sodat hy die voorreg kan hê om die eerste voltooide huise oor ’n paar maande aan begunstigdes te oorhandig. Madikizela het amptenare gevra om te verseker die beginsel van first come, first served word met die toekenning van huise toegepas. Hy het onderstreep dat ouer en gestremde mense voorkeur moet geniet. “Ons kan nie ’n situasie hê waar jong mense voor hul oumas en oupas huise kry nie.”