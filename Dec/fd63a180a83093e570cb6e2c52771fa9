DIE Universiteit van Kaapstad het die Varsity Sport-branderplankry-titel Saterdag in Port Elizabeth verower. Die Madibaz-span van die Nelson Mandela-Universiteit het sterk tweede geëindig. Die Madibaz se spanbestuurder, Melinda Goosen, bestempel die kompetisie as ’n groot sukses. Goosen het gesê: “Op die ou einde het weinig die twee spanne geskei, maar alle krediet aan die Ikeys vir hul goeie vertonings oor die drie dae.” Dit was ’n ongelooflike taai stryd wat die Ikeys uiteindelik met net agt punte gewen het: 38 760 teenoor die Madibaz se 38 752. Goosen meen dis steeds ’n prestasie om met so min te verloor ná verskeie individuele surf-sessies. Die Madibaz-mans was eerste in hul kategorie; die vroue het derde geëindig. Goosen het die Madibaz-span vir sy mededingendheid geprys en gesê die surfers het ’n hoë peil gehandhaaf, veral die mans. “Die ouens het baie goed gevaar. Aan die begin van dag twee was ons die enigste universiteit waarvan sewe ouens vir die derde ronde gekwalifiseer het,” vertel Goosen. “Ons agtste deel­nemer is weer ’n geleentheid gebied in die repo-ronde en het uiteindelik ook gekwalifiseer vir die derde ronde. “Daarna het ons vyf surfers in die kwarteindronde gehad.” Die Madibaz se hoop was op Jean du Plessis gevestig, maar uiteindelik was Greg Cuthbert hul beste individuele deelnemer. “Greg is ’n eerstejaar en is ’n belowende surfer,” loof Goosen. “Om in die eindstryd teen Shaun Joubert van Stellenbosch te verloor is geen skande nie, want hy is ’n semi-professionele surfer.” Onder die vroue het die Madibaz se Britney Linder die silwer­medalje verower. Sam Sutton van Maties was die beste individuele surfer. Dit was die eerste keer dat dié kompetisie in Port Elizabeth aangebied is. Goosen het gesê hulle is verheug oor hoe suksesvol dit was. “Ál die universiteite het ons gekomplimenteer en die algemene terugvoer is dat ons die peil vir toekomstige kompetisies gestel het. “Dís nóg iets waarop ons trots kan wees,” het sy bygevoeg.