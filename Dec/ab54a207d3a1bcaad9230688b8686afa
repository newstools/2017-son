HY IS glad nie so ’n “goeie man” nie, want hy het tronkstraf van ses keer lewenslank gekry. Albertus Goeieman (23) se straf van ses keer life is vir die verkragting van ’n 22-jarige vrou. Hy het dié vonnis so net voor Kersfees in die Clan­william-streekhof gekry.  Volgens kapt. FC van Wyk, polisiewoordvoerder, is die vonnisse ’n direkte aan­duiding van die hoë prioriteit wat die polisie aan die ondersoek van prioriteits­misdade gee. Hul fokus is spesifiek gerig op misdaad teen vroue en kinders.  Van Wyk het gesê die Clanwilliam-streekhof het boonop tien jaar by Goeieman se straf gevoeg weens die growwe manier waarop die misdaad gepleeg is. Dié dekade moet gelyktydig met die res van die vonnis uitgedien word. Die verkragting het in 2015 gebeur toe die slagoffer op pad was na ’n pêl in Clan­william.  Sy’t die beskuldigde langs die pad ontmoet en hom gevra of hy nie haar vriendin gesien het nie.  Hy het haar gesê haar vriendin was agter ’n kerk en het haar aangesê om hom te volg.  Sy was nuut in die gebied en toe hulle by ’n bosagtige area kom, het sy bang geword en omgedraai.  Maar Goeieman het haar geroep en toe sy hom ignoreer, het hy na haar ge­hardloop en haar agter aan haar kop gegryp. Die vrou is op die grond neergegooi en verskeie kere verkrag.  Streeklanddros John Beelders het Goeieman skuldig bevind op sewe klagte van verkragting. Maar dit is nie waar dit eindig nie. Goeieman verskyn ook in die Vanrhynsdorp-landdroshof op ’n ander klag van verkragting.  Hy en ’n ander man het glo ’n medegevangene in Maart in die Vanrhynsdorp-tronk verkrag.  Hy en sy mede­beskuldigde sal in Januarie weer in die Vanrhynsdorp-landdroshof verskyn. Lt.genl. Khombinkosi ­Jula, die Wes-Kaapse polisiehoof, het die ondersoek­beamptes geloof vir hul toewyding om so ’n gevaarlike misda­diger op te spoor, te arresteer en te laat boet vir sy misdade. Jula het gesê: “Hulle het die gemeenskap sodoende van ’n terroris verlos.”