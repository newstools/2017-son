ABBY James, die sangeres wat ’n huishoudelike naam geword het met die treffer “Koekie”, het Maandag ’n skokaankondiging op Facebook gedoen. Vanaf 2018 gaan haar aanhangers haar nie meer hierdie of enige van haar ander bekende songs hoor sing nie. Sy sê sy het nog ’n paar besprekings vir die jaar oor, maar in die toekoms gaan haar sangloopbaan ’n heel nuwe rigting inslaan.  Sy het al haar aanhangers bedank vir hul liefde en ondersteuning oor die jare en het gevra dat hulle haar besluit respekteer. In ’n telefoongesprek vertel Abby sy het in die naweek haar hart vir die Here gegee.  “As die Here praat, moet ’n mens luister,” sê Abby. “Ek het nou geluister. Dit is ’n besluit wat ek lankal moes geneem het, maar ek is nou reg vir die nuwe fase in my loopbaan.  “Ek gaan my op gospelmusiek toespits om siele vir die Here te wen.  ‘Outjie’ “Ek het genoeg vir die duiwel gesing.” Abby se loopbaan het sowat 20 jaar gelede begin. Sy was lid van die duo A2Zee en hul eerste groot treffer was “Outjie”.  Sy het lank met die talentvolle Godfrey Conradie gewerk. Conradie is deesdae self ’n gospelmusikant met sy eie program op televisie, Gospel Innie Kaap.  Hy besit ook sy eie opnameateljee in Eersterivier. Die meeste van Abby se aanhangers het positief op hierdie aankondiging gereageer.  Daar was wel iemand wat gesê het hy is hartseer, maar hy aanvaar haar besluit. “Ons moet almal doen wat ons moet doen om die lig te volg,” het Ameen Levy, beter bekend as The Rappin’ Donkey, op Facebook geskryf.  “Dit was goed om in die verlede saam met jou te werk. Ek wens jou net die beste toe.” ’n Ander aanhanger het gesê sy kan nie wag vir Abby se eerste gospelalbum nie.