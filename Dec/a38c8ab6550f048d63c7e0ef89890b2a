ROBERTSON. – Sassa se kospakkies word glo deur sekere begunstigdes verkoop – en dit nogal vir drankgeld. Verlede week het ’n paar mense Son gebel en bos gelos dat van die hampers wat Sassa onlangs aan meer as 200 mense uitgedeel het, vir drankgeld verkwansel is. Dié klaers verkies om anoniem te bly uit vrees dat hulle geviktimiseer kan word. Een vroutjie het aan Son gesê dat sy ook aansoek vir die kospakkie gedoen het, maar nie gekwalifiseer het nie. “Ek is ook werkloos en het vier minderjarige kinders,” kla sy. Volgens haar het sy ook die vorm gaan invul by Sassa se kantoor, haar identiteitsdokument saamgevat en haar kids se geboortesertifikate getoon. Sy sê tot vandag toe het sy nog nie haar brief ontvang wat sê dat sy ook ’n kospakkie kan kom afhaal nie. Honger Nog ’n persoon beweer: “Van die begunstigdes het, nadat hulle die kospakkies gekry het, dit vir drankgeld gaan verkoop.  “Dit is mos nie reg nie. Dit wys maar net dat die mense nie die hampers waardeer nie – en hulle het kinders wat honger ly.” Ene Jimmy het sy stem bygevoeg: “Ek het met my eie oë gesien hoe ’n vrou van die aartappels en uiwe in klein sakkies opmaak en dit in ’n kruiwa verkoop. “Ek kon dit nie glo nie.” Henry de Grass, ’n woordvoerder van Sassa, sê: “Sulke gevalle moet asseblief dringend aan Sassa se naaste kantoor gerapporteer word vir ’n ondersoek.  “As die bewerings waar is, sal die kospakkie aan daardie persone gestaak word.” 