DIE uitsettingsbevel teen Sophia du Plessis en haar twee dogters by die Strand-gholfklub is vir eers op hold gesit. Dit volg nadat die plaaswerkeraktivis Nosey Pieterse, die plaaslike tak van die Economic Freedom Fighters (EFF) en die Heldervallei-forum, ’n gemeenskaporganisasie, Vrydag daar betoog het teen die uitsetting.  Die protesaksie is gehou omdat die bode van die hof die familie Vrydag sou uitsmyt luidens die hofbevel. Volgens Jeremy Johannes van die Heldervallei-gemeenskapsforum het die klub van sy standpunt afgesien en met hulle onderhandel. Johannes sê daar is ooreengekom dat die uitsetting gestaak word, ’n nuwe huurooreenkoms onderhandel word en ’n opvolgvergadering met raadslede en die gholfklub gehou gaan word. Vroeër het ’n kampvegter vir behuising in die Strand, Jan Vaas, geëis dat die grond by die gholfklub teruggevat en vir behuising gebruik word vir behoeftige mense. Die grond behoort aan die Kaapse stadsraad. Die klub het ’n huurooreenkoms vir 25 jaar met die raad waar hulle R500 per maand betaal. Die grond is ongeveer 40 hektaar groot. Die Du Plessis-gesin woon al 24 jaar daar. Sophia se man het 31 jaar vir die klub gewerk voordat hy in 2015 dood is. Die klub het toe ’n huurooreenkoms met die vrou aangegaan. Sy moes R250 per maand betaal, het agter geraak en dit is hoekom sy die trekpas gekry het. Die raad het vir die gesin ’n blyplek in Blikkiesdorp aangebied, maar van die gemeenskapsleiers wat met Son gepraat het, sê hulle sal dit nie daar oorleef nie.  John Pretorius van die South African National ­Civic Organisation in die Wes-Kaap sê hulle ondersteun die voorstel dat nadat die huurooreenkoms verval, dié grond vir behuising aangewend word. Hy sê die grond sou destyds vir dié doel aangewend word, maar voor die val van apartheid is die gholfbaan gebou. Gemeenskapsleiers meen die saak van die Du Plessis-gesin moet onder die aandag van die Menseregtekommissie gebring word.