SIYA Kolisi is deur sy medespelers as Suid-Afrika se rugbyspeler van die jaar gekies. Dié vurige losvoorspeler was vanjaar een van die min uitblinkers vir die Springbokke.  Die 26-jarige boorling van Zwide in die Oos-Kaap het vanjaar in 12 van die Bokke se 13 toetse gespeel. Hy het net Suid-Afrika se toets teen Italië in Padova misgeloop as gevolg van die geboorte van sy tweede kind. Die Stormer-kaptein het veral vroeër vanjaar in die toetsreeks teen Frankryk met besonderse rugby vorendag gekom. Kolisi, wat ook die rol van onderkaptein vir die Bokke vervul het, het die Stormers vanjaar uitstekend in die Superrugby-kompetisie aangevoer. Sy medespelers het hom Dinsdagaand op ’n spoggerige plegtigheid in Johannesburg gehuldig.  Die Bright­Rock Players Choice Awards, in samewerking met MyPlayers, gee Suid-Afrikaanse rugbyspelers die geleentheid om mekaar vir hul vertonings te beloon.  Die spelers kies self die wenner van dié toekenning. In die Spelers se Speler van die Jaar-kategorie het Kolisi strawwe kompetisie soos Rosko Specman, Warren Whiteley en Makazole Mapimpi geklop. Kolisi is ook as beste voorspeler van die jaar aangewys.  SA Rugby se toekennings sal vroeg volgende jaar volg. Malcolm Marx, die Lions se haker, is die oorweldigende gunsteling om met die Speler van die Jaar-toekenning vir 2017 weg te stap.