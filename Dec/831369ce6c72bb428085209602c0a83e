TULBAGH. – ’n Raaisel rondom die dood van ’n baba laat die polisie nou blykbaar magteloos om die skuldige in hegtenis te neem. Die 18 maande oue Romy John van der Westhuizen is op 3 Desember met ’n klip doodgegooi terwyl hy in sy ma se arms was. Die skuldige loop steeds rond. Die voorval het op dié dag omstreeks 16:50 gebeur toe die kind se ma saam met vriendinne afgekoel het. Romy John se ma, Reme­sin van der Westhuizen (24), het gesê haar vriendin se eks het daar aangekom en gevloek en geskel. Die vriendin, wat anoniem wil bly, het gesê haar eks het ’n obsessie met haar en wil haar nie uitlos nie. Reme­sin het vertel: “Hy het later almal uitgeskel en my vriendin se 16-jarige suster wou hom konfronteer. Ek het haar gekeer en terselfdertyd my kind opgetel. “Toe sien ek hy tel ’n klip op en gooi dit. Ons het gekoes, maar toe tref die klip my baba teen sy kop. “My niggie het hom gekonfronteer, maar toe slaan hy haar. “Ek is dadelik polisiestasie toe en ná ’n lang gesukkel het die ambulans opgedaag en ek is saam met my kind na die Ceres-hospitaal geneem. “Hy is daarvandaan na die Rooi Kruis-hospitaal oorgeplaas. “Die dokters het gesê daar is nie baie hoop vir Romy nie. “Sy skedel is gebreek en hy was reeds breindood. Hy is die volgende oggend voor 04:00 oorlede.” Speur.sers. Lindon Ma­nuel, die ondersoekbeampte, het gesê tot nou kon geen arrestasie gemaak word nie omdat daar gissinge oor die voorval is. “Een van die mense by die huis beweer dit is een van die vroumense op die toneel wat die klip gegooi het. “Daar word dus twee verskillende mense by die voorval betrek. Albei ontken skuld,” verduidelik Manuel. Die ondersoek duur voort.