’N SKOOLUITSTAPPIE het in ’n nagmerrie verander toe twee leerders by ’n strand aan die Wildekus verdrink het. Volgens Loyiso Pulumani, ’n woordvoerder van die Oos-Kaapse onderwysdepartement, was dit ’n afskeidspartytjie vir gr. 9-leerders van die Junior Sekondêre Skool Mabece in die O.R. Tambo-distrik. “Twee leerders, Someleze Peter (15) en Pheleka Mangqashe (16), het verdrink in die see in die Hluleka-natuurreservaat aan die Wildekus. “Die twee leerders was in ’n groep van 58 leerders en 12 grootmense, onder wie die skoolhoof, toe hulle Dinsdag na die natuurreservaat gegaan het.” By hul aankoms het hulle aangemeld en al die leerders is mondelinge instruksies oor veiligheid gegee. Twee gekwalifiseerde mense­redders is aan die groep toegewys om hul veiligheid te verseker. “Op die strand het die menseredders in die water gegaan en die leerders beveel om tussen die merkers te swem, en om nie dieper as die menseredders te gaan nie. “Ná ’n uur het die kinders ’n maaltyd geëet en dieselfde reëlings is toe ook vir die see getref. “Ná ’n ruk het van die leerders begin skree omdat Peter en Mangqashe in die moeilikheid was.” Die menseredders het gesukkel om by die kinders uit te kom en dit was onmoontlik om hulle te red. Die lyke van die twee kinders het later op die water gedryf. Die skoolhoof en ander personeellede het mond-tot-mond-asemhaling vergeefs op hulle toegepas. Pulumani het verduidelik: “Amptenare van die departement het die familie van die oorledenes besoek.  “Dié amptenare staan die leerders en opvoeders in dié moeilike tyd by. “Die LUR vir onderwys, Mandla Makupula, wil namens die hele departement sy medelye betoon aan die familie van die twee oorlede leerders.”