DIE kollegas van ’n polisiekonstabel wat laas Donderdag deur ’n rower doodgeskiet is, het haar gister in ’n stampvol NG Kerk in Noordeinde in ’n gedenkdiens gegroet. Die 38-jarige konst. Caroline Mjandana is deur rowers in die nek geskiet en sers. Anele France (43), haar kollega, is in die oor getref toe hulle omstreeks 23:00 gereageer het op ’n alarm wat by PE Ice Cream in Patersonweg afgegaan het. ’n Emosionele France, met verbande om sy regteroor en -oog, het ook die gedenkdiens bygewoon en kon nie ’n woord uitkry toe hy kop-onderstebo op die podium staan nie. Hy het gaan sit en het deurentyd trane afgevee terwyl sy kollegas hom getroos het. Mjandana se kollegas het haar bestempel as ’n gedissiplineerde polisievrou wat ’n bate vir die SA Polisiediens was. “Sy was ’n heldin, want sy het gesterf terwyl sy haar pligte uitgevoer het,” het een van hulle gesê. Brig. Neil Jantjies, stasiekommissaris van die Mountweg-polisiekantoor, het gesê Mjandana het oor die DNS van ’n ware polisielid beskik. “In haar 11 jaar en 283 dae as polisielid was sy vreesloos in haar strewe om die gemeenskap te beskerm en te dien. “Sy het onbaatsugtige diens aan haar gemeenskap gelewer en was toegewyd.  “Dit is die DNS van ’n ware polisielid.  Gedreig “Ons sal eer aan haar bring deur voort te gaan om oorlog teen misdaad te voer.” Kapt. Sandra Janse van Rensburg, polisiewoordvoerder, sê twee mans van wie die een gewapen was, het die aand van die moord die perseel betree voordat die polisie op die toneel was. “Hulle het die veiligheidswag met ’n vuurwapen gedreig, hom na die wagte se kamer gevat en vasgebind.  “Een van die verdagtes het per ongeluk die paniekknoppie gedruk en die kontrole­kamer het die toesighouer daarheen gestuur. Dié is ook met ’n vuurwapen gedreig en na dieselfde kamer geneem.” Volgens Janse van Rensburg het die polisielede slegs ’n paar minute ná die toesighouer daar opgedaag. “Die verdagtes het die toesighouer gedreig en hom beveel om die polisie weg te stuur. Terwyl hy besig was om met die polisie te praat, het die gewapende verdagte uitgekom en op die polisie­beamptes geskiet. “Albei lede se vuurwapens is afgevat.” Mjandana se ouers, haar vier­jarige seun en drie susters het heelpad van Dimbaza af gekom om die gedenkdiens by te woon. 