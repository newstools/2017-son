MAAK gereed vir ’n inheemse reis saam met die jazzgroep TopDog SA. Die bekende Kaapse band – met Don Vino op saxofoon, Camillo Lombard op key­boards, Charlton Daniels op baskitaar, Mornay Hofmeester op tromme en Mark Williams op hoofkitaar – bied binnekort die tweede aflewering van hul Nama Jazz-reeks in die Kunstekaap-arena aan. Hulle sal gaan leen by musiek en instrumente uit die antieke put van Afrika-musiek en dit met moderne Kaapse jazz-tradisies en -genres vermeng. Die aanbieding het die onderliggende tema “Dis Wie Ons Is”. “Nama Jazz II sal dieper inheemse wortels verken. “Onse strewe om inheemse musiekinvloede te bevorder, het ons daartoe gelei om ons draad as afstammelinge van ’n Suider-Afrikaanse volk, en in ons geval die mense van die Wes-!Xama (Kaap), te verstaan,” sê ­Camillo oor wat die gehoor kan verwag. TopDog SA gebruik Kaapse Khoena-instrumente soos die mondboog en Boesmanklavier, asook pratende tromme en skudkokers. Die band sal songs van hul album Griqua DNA uitvoer. Fans kan ook uitsien na nuwe musiek wat spesiaal vir die show gekomponeer is.  Nama Jazz II is van 28 tot 31 Desember in die Kunstekaap-arena.  Shows begin 19:30, behalwe die 31ste s’n, wat 18:00 begin. Kaartjies kos R70 en is by Computicket en Shoprite/Checkers-winkels te kry.