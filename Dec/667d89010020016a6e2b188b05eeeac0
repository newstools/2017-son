DIE kind het ’n reg en sy moet ook kan sê wat sy wil hê. Só praat ’n vrou van Bishop Lavis wat ’n pleegouer vir haar suster se kind wil wees. Maatskaplike werkers het die vrou twee maande grasie gegee om te kyk of die 15-jarige meisie daar kan bly. Dis nadat die kind – volgens haar – deur haar vorige pleegma stief behandel is. Maar sy vertel ook dat sy stout was en dagga gerook en weggeloop het. “Die vrou het my afgekraak. Ek en my suster was saam by die vrou, en my suster is goed behanddel. “Ek kon niks reg doen in die vrou se oë nie. As ek byvoorbeeld die huis uitgevee het, het ek dit nooit reg gedoen nie.” Die meisie se antie sê sy het die kind en haar suster toe hulle nog klein was en in 2006 het sy hulle aan die pleegma afgegee. “Ek het destyds nie ingevul vir Sassa-geld nie en my man het hard gewerk vir die kinders en ons eie kinders.” Sy sê haar susterkind het in November by haar opgedaag en die pleegma het die kind se vuil wasgoed saamgestuur. Die ma vertel die maatskaplike werker wil die kind moontlik na ’n girls school – Lindelani Place of Safety in Stellenbosch – stuur en sy wil nie gaan nie. “Ons hoor niks van die maatskaplike werkster nie. Ons wil weet wat aangaan en ek wil hê die meisies moet ook gehoor word wat sy wil hê.” Die meisie vertel sy is baie gelukkig by haar antie. “Ek voel veilig hier en kry liefde en aandag en wil nie na die girls school gaan nie.” Volgens ’n woordvoerder van die departement van maatskaplike ontwikkeling, Esther Lewis, kan die hulle nie kommentaar lewer oor die spesifieke saak nie. “Wanneer dit kom by kinders wat in pleegsorg geplaas word, word alle partye gevra om input te gee. “Dit sluit die biologiese ouers in, die pleegouers en as die kind oud genoeg is, die kind ook.” Volgens Lewis is dit alles in belang van die kind. “Teen die einde is dit die kinderhof wat die laaste besluit neem.”