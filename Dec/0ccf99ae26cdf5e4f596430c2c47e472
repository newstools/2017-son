DIE lyk van ’n seun is gisteroggend in ’n vlak graf in bosse by Delft-Suid gekry. Chad Isaacs (14) van Wallacestraat was sedert Maandagmiddag vermis. Chad se kop is ingeslaan en sy gesig was erg opgeswel. Polisiebeamptes en van die inwoners het in die bosse langs Symphony Way in Delft-Suid op sy lyk afgekom. Volgens Ingrid Abrahams (56), sy ouma, het die polisie Dinsdagaand die tyding gebring dat hulle vermoed sy lyk is in die bosse gedump. Abrahams het gister gesê: “Die polisie en van die gemeenskapslede het gisteroggend (Dinsdag) weer in die bosse gaan soek. Hulle het op sy lyk afgekom in ’n vlak graf. “Die swart sweetpakbroek wat hy aangehad het, het by die graf uitgesteek.” Volgens Abrahams het hulle Maandagmiddag agtergekom Chad is vermis en hulle het toe oral na hom gesoek. Sy het hom Dinsdag eers by die polisie as vermis gaan aanmeld. Volgens van die inwoners het twee swart mans Chad Maandagmiddag in ’n motor gedwing en hy is daarna nie weer lewend gesien nie Nog ’n inwoner wat verkies om anoniem te bly, het gesê: “Hy is eers vermoor en toe is sy body in ’n wheelie bin na die bosse geneem. “Hulle het hom in ’n vlak graf begrawe en het agterna die wheelie bin bo-op die graf aan die brand gesteek. “Toe ons Dinsdagaand in die bosse na Chad gesoek het, het ons die brand gesien. “Ons het eers vanoggend (gister) daar gaan soek en het toe op sy lyk afgekom. “Daar het ook ’n groot sementblok bo-op die graf gelê.” Volgens Abrahams is Chad se ma oorlede en het hy by haar grootgeword. Hy het nie meer skool gegaan nie. Die cops het die moord­toneel ure lank gefynkam op soek na leidrade. Chad se pa, Alfronzo, was ook op die moordtoneel en die cops het geweier dat hy sy seun sien. Volgens kapt. FC van Wyk, ’n polisiewoordvoerder, is die cops uitgeroep na die moordtoneel waar ’n onbekende persoon in ’n vlak graf begrawe is. Aangelê Hy het bevestig Chad se lyk is reeds uitgeken. Volgens Van Wyk is die motief vir die moord nog onbekend en is ’n moorddossier aangelê. Enige persone met inligting oor die voorval kan die Delft-polisiestasie bel by 021 954 9000 of die tolvrye misdaadnommer by 08600 10111.