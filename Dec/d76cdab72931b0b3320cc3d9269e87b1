HAAR Dag Zero het reeds twee maande gelede aangebreek. Johanna April (70) van Chris Nissenpark sit nou al langer as twee maande sonder ’n druppel water. April beweer die Stad Kaapstad het nie ’n vinger verroer om haar uit dié dilemma te help nie. Volgens April het sy en mense in die gemeenskap verskeie oproepe na die stadsraad gemaak, maar niks het tot dusver gebeur nie.  Sy moet water by haar bure leen en baie van hulle raak nou gatvol vir haar. Vroeër vanjaar was haar water weke lank af en daar is gevind die meter is foutief. Sy sê: “Natuurlik is ek nie gelukkig oor hoe ek behandel word nie.” Dinah Adams, ’n plaaslike gemeenskapsleier, sê: “Die manier waarop die council dié bejaarde vrou behandel, is mos skandelik. “Ek is oortuig daarvan dat as Johanna in ’n rykmansbuurt gewoon het, sou die raad baie gou aan die probleem aandag gegee het.”  Adams vertel aan Son die raadslid van die DA is ook nooit beskikbaar om hulle te help nie.  Adams sê dit is nie net April wat ’n probleem met water het nie. Sy sê die crèche Tiny Bubbles is nou al ’n jaar op die drupstelsel en daar is ’n vrou wat ’n allemintige waterrekening van R90 000 gekry het.  “Ná ’n lang gesukkel het die raad die meter getoets en haar skuld is afgeskryf.” Xanthea Limberg, burgemeesterskomiteelid belas met water en sanitasie, het verskoning gevra vir die ongerief wat April moet verduur.  Sy het bygevoeg die saak word dringend ondersoek.