DIE één ding wat ’n mens net nie kan vergeef nie, is die onreg wat ’n kind aangedoen word. Vandag is die leeu in jou wakker. Want toe daardie wit tannie met haar paleis-huis en aeroplane-kar die lewe van kinners wou versuur, even sonner dat die twee onskuldige wit bloedjies daarvan geweet het, het djy net gedink: “Gáán, djy, miesies mettie lang ken soos ’n hoëhakskoen.” Want daardie kindjie mettie wit sproetgesiggie, bakoortjies en die hare waardeur die sonstrale speel, het diep in djou hart kom kruip. Lank laas het ’n kinderstemmetjie mooier as reggaemusiek in djou ore kom kuier. En net daar het djy besef: Die bleddie grootmense moet die kinners laat kinners bly so lank as wat kinners nog kinners kan bly, sonder rassevooroordele. Want hulle weet niks van jou ou perdgevreet se afkeure van mense wie se colour anners as djoune issie. Vir daai bloedjie is daai kallit oom wat haar vervoer het,maar nes sy, al lyk hy anners.  Los die integrasie vir die kinners, dan sal ons gouer ontslae wees van al jou outydse afkeure, Tannie.  Toe djy, Tannie, haar en haar sussie se paaie laat skei het, het die duiwel jou plek reserve... Maar toe djy aan die anner kant van jou wêreld daai bloedjie se eie grondgebied betree, het djy djou reward gekry: Haar pappa, haar eie hero wat nie kleur sien nie, het verstaan en jou verseker: “My kind is veilig. Dís wat tel.” Só het hy belowe. En ook al die nuusberigte van rape van en moord op onskuldige bloedjies wat nog nie eens ’n kans gehad het om regtig kind te wees nie, wek die leeu in jou. Kom ons neem ’n nuwe slogan aan: “My kind leef in jou kind.” Want koot weet, só kan ons nie aanneuk nie. En net soos djy daardie dag maar net ’n wit man se kind wou help – sonner dat die man en sy kinners van al die drama bewus was – net so moet ons try omgee. Anners gaan die hel om ons kinners losbars. Trouens, die hel het rééds losgebars. En dit oorlat grootmense se handjies te gevou is. Los djou slapgatgeid... Sal al die rolspelers wat by kinderregte betrokke is, asseblief hande vat?  Sal al die rolspelers nou eens en vir altyd al die kinner-rapists en racists en kinnermoordenaars uit ons samelewing verwyder? Permanent asseblief? Red ons kinners ...