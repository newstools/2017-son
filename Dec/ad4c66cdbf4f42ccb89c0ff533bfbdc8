FRANSCHHOEK. – As jy wil wegkom met dronkbestuur, dan is dié skilderagtige dorpie net die regte plek vir jou. Só voel Jos Balk nadat ’n vermeende dronkbestuurder Sondagaand vasgejaag het in ’n kar waarin vyf van Balk se werkers was. Dié voorval het omstreeks 22:00 op die hoek van Reservoir- en Dirkie Uys-straat gebeur. Een van die werkers, Saliem Scholtz, moes met die jaws of life uit die wrak van die Toyota RunX gesny word waarin hulle was. Hy sterk tans aan in die Paarl-hospitaal, waar hy vir onder meer ’n gat in sy long behandel word. Balk sê wat hom die hel in maak, is dat die vermeende dronk bestuurder, NJ van der Merwe jr. (21), se pa hom van die toneel kom verwyder het. “Die pa, NJ van der Merwe sr., is ’n plaaslike dokter.  “Enige dokter sou kon sien hoe ernstig Saliem beseer is, maar hy was meer bekommerd om sy seun van die toneel af te verwyder voordat die polisie opdaag. “Ons glo hierdie man is van die toneel verwyder omdat hy dronk was. Saliem is met gekraakte ribbes en ’n punctured long in die hospitaal en kon dood gewees het, maar hulle het nie eens die decency gehad om te gaan kyk hoe dit met hom gaan nie.” Son op Sondag het die laaste ruk berig hoe talle vermeende dronk­bestuurders blykbaar van ongelukstonele verwyder word terwyl die cops op die toneel hoog en laag sweer hulle het nie dié verwydering gesien nie. Ebrahim Wicomb het op 13 Augustus gaan brood en sigarette koop toe ’n vrou in ’n blou Ford EcoSport in hom vas geploeg het. Die vrou was vermoedelik dronk, maar is volgens Wicomb toegelaat om die toneel te verlaat sonder dat haar alkoholvlak getoets is. Wicomb se vrou, Lizzie, sê haar man moes intussen ’n heupvervangingsoperasie ondergaan. “Daar het nog niks van die saak gekom nie.  “Daai vrou wat in my man vasgery het, is glo nou in Londen,” het Lizzie gesê. Laas week het Son op Sondag berig oor Aldreve Jephtha en sy seun, wat gelukkig was om te leef nadat ’n vermeende dronkbestuurder ook in hulle vasgery het. Tóé is daar ook beweer dat die betrokke bestuurder van die toneel verwyder is sonder dat sy alkoholvlak getoets is – ’n bewering waarop die cops versuim het om kommentaar te lewer. Balk sê sulke voorvalle behoort meer aandag te kry. “As drink en bestuur ’n probleem in Franschhoek is, moet dit die hoof gebied word.” Son op Sondag het uitgevind iemand wat vermoedelik onder die invloed van drank bestuur, moet deur die polisie na die Paarl-hospitaal geneem word om sy of haar bloedalkoholvlak te laat toets. Ons het egter ook gehoor daar is saans in Franschhoek slegs een patrollievoertuig beskikbaar. Dit beteken as dié voertuig vir so ’n toets Paarl toe moet ry, is daar geen sigbare polisiëringsvoertuig in die dorp nie. Franschhoek se stasiebevelvoerder, kapt. Norman Davids, het nie sy selfoon beantwoord toe Son op Sondag hieroor wou navraag doen nie. Sers. Noloyiso Rwexana, polisiewoordvoerder, sê hulle ondersoek tans ’n aanklag van roekelose en nalatige bestuur, sowel as ’n by­komende klag van die verlating van ’n misdaadtoneel sonder dat be­serings vasgestel is. Geen arrestasies is nog uitgevoer nie, sê sy. Rwexana kon egter nie veel sê oor die bewering dat slegs een polisievoertuig saans patrolliewerk in Franschhoek doen nie. “Weens operasionele redes kan ons nie ons ontplooiingstrategie ­bekend maak nie,” verduidelik sy. Die ma van die vermeende dronkbestuurder was ook nie in die luim vir gesels nie. “Ek praat glad nie. Jy sal maar my man moet vra wat ons prokureur se nommer is sodat dié kan praat. Ek praat nie verder nie.” Toe die verslaggewer haar vra wat haar man se kontaknommer dan is, het sy die foon doodgedruk. Haar man, NJ sr., het ook nie die geleentheid gebruik om kommentaar oor die voorval te lewer nie. Hy’t net laat hoor: “Laat ek sommer nou vir jou sê ek gaan nie ’n woord daaroor praat nie.”