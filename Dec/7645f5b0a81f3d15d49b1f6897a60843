DIT is tyd vir Suid-Afrika om die voorbeeld van Engeland, Wallis en Ierland te volg om ’n buitelandse rugbyafrigter aan te stel. Engeland is in 2015 wakker geskud nadat hy in die Wêreldbeker-toernooi op eie bodem reeds in die groepfase uitgeboender is. Die Engelandse Rugbyunie het besluit om daadwerklike veranderinge aan te bring. Die Engelse het hul afrigter, Stuart Lancaster, in die pad gesteek en besluit om ’n buitelander, Eddie Jones, aan te stel. Jones het reeds ’n pos as die Stormers se Superrugby-span ervaar. Die 57-jarige boorling van Tasmanië in Australië was net twee weke in die Kaap voordat hy besluit het om die pos as die breier van Engeland te aanvaar. Hy het onmiddellik ’n groot verskil aan Engeland se rugbyspan gemaak. Jones het die span tot glorie in 22 van sy laaste 23 toetse gelei. Sy span het net een nederlaag in laas jaar se Sesnasies-reeks – teen Ierland in Dublin – gely. Ierland word deur ’n Nieu-Seelander, Joe Schmidt, afgerig. Onder Schmidt as breier is Ierland reeds in vier jaar twee keer as die Sesnasies-kampioen gekroon. Die Nieu-Seelander het ook daarin geslaag om Ierland se eerste sege in 111 jaar oor sy geboorteland te bewerkstellig. Dit was laas jaar op 5 November toe die Iere met 40-29 die Kiwi’s in die Soldier Field-stadion in Chicago geskok het. Nóg ’n Nieu-Seelander, Warren Gatland, is tans die afrigter van Wallis. Die 54-jarige is sedert 2007 al die hoofafrigter van die Rooi Drake. Gatland het ook vanjaar groot sukses as die breier van die Britse en Ierse Leeus in die toetsreeks teen die All Blacks in Nieu-Seeland behaal. Die oud-Springbok-stut Robbie Kempson glo die tyd het aangebreek vir Suid-Afrika om dieselfde roete te volg. Kempson meen die Nieu-Seelanders Robbie Deans en John Mitchell kan beslis as kandidate oorweeg word om die Bokke af te rig. Kempson glo egter dit sal nie gebeur nie. Hy meen Suid-Afrikaners is nie bereid om buitekant die boks te dink nie.