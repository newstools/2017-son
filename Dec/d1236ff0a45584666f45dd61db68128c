DRIE Wes-Kapenaars kom kort voor Kersfees huis toe – nie meer as laaities nie, maar as volwaardig gerekende mans.  Dié drie het verlede week hul inisiasie-ritueel in die Oos-Kaapse hoofstad, Bhisho, voltooi.  Hulle het ná hul tradisionele Xhosa-besnydenis ’n volle drie weke in hul boma, ’n takskuiling wat met waterdigte plastiek oortrek is, deurgebring.  Ten tyde van die besnydenis moet elkeen wydsbeen voor ’n man bekend as “ingcibi” sit. Dié verwyder dan die penis se voorhuid met ’n vlymskerp assegaai se lem. Op daardie oomblik moet die besnydene uitroep “ndiyindoda!” (Ek is ’n man). Die drie sê elke dag in die veld was ’n uitdaging en stilte en eensaamheid het hulle dikwels tot raserny gedryf.  Ronaldo Godfrey (19) van Strand en Graham Swanepoel (21) en Reagan Godfrey (19) van Sir Lowry’s Pass Village het Son met net ’n kombers om hul lyf kom groet. Wagtend op hul tradisionele ete van bokvleis, sê Reagan: “Nai, ons willie nog in hospitale ge-circumcise word nie. “Ons wil terug joint toe gaan as regte mans wat in ons community ge-respect gaan word.” Hulle neul vir ’n wireless, maar oupa Wolson weier volstrek. “Hierdie is nie ’n plek vir luxuries nie,” sê hy terwyl hy die bokvleis in die pot omroer.