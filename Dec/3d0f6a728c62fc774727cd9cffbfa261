DIÉ Kersdag is 164 bondeltjies vreugde, toegedraai in sagte kombersies, in die Wes-Kaap gebore. Hulle elkeen is baie spesiaal, want hulle is die Krismis-babies wie se verjaardag nie sommer vergeet sal word nie. Die eerste Kersbaba wat in die Wes-Kaap gebore is, weeg 3,6 kg en is 56 cm lank. Die fris babaseun het presies 00:02 in die Mitchells Plain-distrikshospitaal sy eerste gilletjies in hierdie lewe gegee.  Dié baba, wat nog nie amptelik ’n naampie het nie, is wel ’n baie gesonde knapie en het vyf ander boeties en sussies. Sy ma, Ubah Ahmed Mohamed (30), spog nou met drie dogters en drie seuns in haar gesin.  “My labour en kraam was ’n wonderlike ervaring.  “Dit was maklik en die personeel het my baie goed ondersteun,” sê dié nuwe mammie. Sy voeg by: “Hoewel ek ’n Moslem is, voel ek gelukkig omdat my kind op ’n geseënde dag (Kersdag) gebore is. Ek is ook dankbaar vir die baba se gesondheid.”  Simone Carelse, ’n provinsiale woordvoerder van die departement van gesondheid in die Overberg-distrik, sê tot dusver is daar op Kersdag 164 babas in die Wes-Kaap gebore. Carelse vertel: “Daar is 71 seuns en 93 meisies gebore.  “Uit hierdie getal is daar drie stelle tweeling-meisies wat in Delft se kraam-en-verloskunde-eenheid, die Beaufort-Wes-hospitaal en Groote Schuur-hospitaal gebore is.” Die kraamafdeling wat op Kersdag die besigste was omdat die meeste Krismis-babas daar gebore is, is in die Mowbray-kraamhospitaal geleë. Hierdie afdeling spog met altesaam 19 babas wat daar gebore is.  Carelse sê die department van gesondheid wens alle nuwe ouers geluk en wens hulle sommer baie jare van goeie gesondheid, liefde en geluk toe.