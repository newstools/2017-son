TWEE bekende families in die Strand het ’n swart Kersfees beleef toe twee boesemvriende saam in ’n motorfietsongeluk gesterf het. Kapt. FC van Wyk, ’n polisiewoordvoerder, het gesê die ongeluk het in Broadway-weg by die woonbuurt Sercor Park in die Strand gebeur. “ ’n Ooggetuie het gesien hoe die motorfiets en ’n Quantum teen mekaar bots. ’n Klag van strafbare manslag word ondersoek. “Gilroy Abrahams (18) en Keenan Basson (21) het op die toneel aan hul beserings beswyk.” Beroof Volgens ’n familielid wat op die toneel was, was hul beserings van so aard dat dit moeilik was om na die twee te kyk. Son het ook verneem Gilroy is op die toneel van sy skoene, selfoon en geld beroof. Abrahams sê: “Die oggend voor die ongeluk het ek gehoor hoe hulle vir mekaar sê as hulle sou sterf, moet hulle eerder saam doodgaan.  “Ek het my nie daaraan gesteur nie.”  Die twee was glo op pad huis toe vanaf Temperance Town toe die ongeluk gebeur het.  Ronel Basson, Keenan se ma, is baie hartseer. Sy het aan Son gesê sy het net ’n oproep gekry dat haar kind dood is.