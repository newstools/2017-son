DIE Baaise Appeltrein stoom nou weer – byna sewe jaar nadat hy die laaste keer op die spoor was. Die Apple Express, wat nou as die Nelson Mandela Bay Steam Train bekendstaan, se laaste rit was op 29 Desember 2010. Andrew Whitfield, mayco-lid vir ekonomiese ontwikkeling, toerisme en landbou, het die amptelike heropening gister waargeneem. Al sal dié trein slegs vir drie weke in die feestyd passasiers vervoer, sal dié tydperk die trein se lewensvatbaarheid bepaal. Die trein se uur lange rit is vanaf Koningstrand na die PE-hawe. Vanaf die hawe sal die trein deur die Humewood-stasie na die Port Elizabeth Internasionale Lughawe stoom en dieselfde roete terug na Koningstrand volg.  Anele Qaba, uitvoerende direkteur van ekonomiese ontwikkeling, landbou en toerisme, sê die trein is tot Saterdag vol bespreek en vir volgende week raak beskikbare sitplekke vinnig op. “Die trein bied plek vir 100 passasiers; ’n kombinasie van volwassenes en kinders.  “Vyf ritte word daagliks aangebied om 09:00, 10:30, 12:00, 14:00 en 15:30.” Qaba meen die stoomtrein se naam is gepas. “Die metro het R2,5 miljoen in die projek belê. Dit maak dus sin dat hy na die metro genoem word. “Dit is geskiedenis dat die trein appels tussen die Baai en die Langkloof vervoer het. Dit is egter nie meer die geval nie. “Dit maak ook vir bemarking sin dat die trein na die metro genoem word. Wanneer toeriste vakansies bespreek, soek hulle na die metro se naam.” Die prys vir volwassenes is R75 elk. Kinders jonger as 12 jaar betaal R50. Babas en kleuters tot drie jaar oud reis gratis. Die Port Elizabeth-Avontuur-smalspoorlyn is in 1899 goedgekeur en die bouwerk het in 1902 begin. In 1906 het dit by Avontuur die eindpunt bereik en dis vroeg in 1907 oopgemaak.  ’n Hooflyn met ’n lengte van 177 myl (284 km) van Port Elizabeth na Avontuur is die langste smalspoorlyn ter wêreld, wat die Van Stadens-spoorwegbrug, die hoogste smalspoorwegbrug ter wêreld, oorsteek.  In 1914 is die 30 km lange taklyn van die Gamtoosstasie na Hankey en Patensie geopen om dié ryk besproeiingsboerdery te bedien. Gaan loer gerus aanlyn by appleexpresstrains.co.za vir besprekings en skedules.