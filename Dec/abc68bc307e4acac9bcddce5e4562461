DIE Nelson Mandelabaai-metro sal in die feestyd ’n beleid van ­zero tolerance volg met alkoholgebruik op die strande. En enige ander misdadige aktiwiteite sal gedurende die feestyd ook in die visier van die metropolisie en die Suid-Afrikaanse Polisiediens (SAPD) wees. John Best, die burgemeesterskomiteelid vir veiligheid, en genl.maj. Dawie Rabie van die polisie het gister by Hobiestrand dié waarskuwings gerig. Dit was by die amptelike bekendstelling van die Metro se veiligheidsplan vir die feestyd. “Die SAPD het reeds in Oktober met die inwerkingstelling van die plan begin en tans word padblokkades in ooreenstemming met die veldtog Arrive Alive gehou. “Spesiale operasies in ons hawens en sigbare patrollering op ons strande sal saam met die NSRI (Nasionale Seereddingsinstituut) gedoen word en binnekort sal ons met misdaadvoorkomingsoperasies begin. “Die bekendstelling van die veiligheidsplan is in lyn met die SAPD se plan om te verseker dat alle lede van die publiek dit op strande en by toeristeaantreklikhede geniet. “ ’n Beleid van geen tolerance rondom drankgebruik sal gevolg word,” het Rabie bevestig. Die metropolisie sal vanjaar ses beamptes inspan om die strandfront op fietse te patrolleer. Verder sal 20 ambassadeurs wat fokus op die veiligheid van toeriste en as vredebewaringsbeamptes bemagtig is, die strandfront patrolleer. Best het gesê: “Sedert ons die metropolisie bekend gestel het, was dit ons plan om nou met die SAPD saam te werk. “Ons was nooit van plan om misdaad alleen te beveg nie. “Dit is egter nie behulpsaam as mense nie toegelaat word om by Koning-, Hobie- en Pollokstrand te drink nie, maar hul mag by Maitlandsstrand drink. “Ons sal dus ons plan by al ons strande en in al die Metro se 60 wyke afdwing,” het Best bygevoeg. Adv. Keith Meyer, die Metro se uitvoerende direkteur van veiligheid, het bevestig die Metro se veiligheidsplan is reeds sedert Saterdag in werking. Meyer het verduidelik: “Ons sal seker maak julle het ’n veilige feestyd en ons wil ’n duidelike boodskap uitstuur. “Ons sal nie toelaat dat daar enige ruimte vir misdadigers is om asem te skep nie.” Volgens die Metro is die plan om volgende jaar die Metro se veiligheidsplan tesame met die polisie se veiligheidsplan vir die feestyd bekend te stel. Sodoende kan groter doeltreffendheid en samehorigheid verseker word.