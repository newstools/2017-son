TWEE wedstryde binne drie dae – dít is nou die besige program wat op Ashwell Prince (afrigter) se Cape Cobras wag. Die Wes-Kaapse streekkrieketspan reis môre na Durban om die Dolphins in die eerste wedstryd in die Momentum-een­dag­­reeks die stryd aan te sê. Die Kapenaars keer terug na die Wes-Kaap en kies dan koers Oudtshoorn toe. Daar sal die Warriors van die Oos-Kaap aangedurf word. Die wedstryd teen die Dolphins is op Kingsmead, ’n stadion wat nie veel goeie herinneringe vir Prince-hulle het nie. Die Cobras moes verlede week die bitter pil sluk toe hul halfeindstryd in die T20-reeks weens reën nie daar kon plaasvind nie. Prince sê die teleurstelling is nou agter die span en hy hoop om voort te bou op die positiewe aspekte van die T20-veldtog. Prince verduidelik: “Ek is verheug met die vordering wat ons as ’n span gemaak het. “Ons het ons beste vertonings op die regte tyd gelewer. “Ek is ook in my noppies met die vordering wat veral spelers soos Dane Paterson, George Linde, Ferisco Adams en Mthiwekhaya Nabe gemaak het. Hulle het baie goeie bydraes gemaak,” het die voormalige Protea-kolwer bygevoeg.