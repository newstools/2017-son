DIE huidige PSL-reeks is een van die taaiste in jare, beweer Chippa United se breier, Teboho Moloi.  Dít kom voordat sy span Saterdag in die Nelson Mandelabaaistadion sy laaste tuiswedstryd van die jaar teen Polokwane City speel.  Moloi het gesê die seisoen is taaier as van die vorige seisoene. “Die standaard van die meeste spanne in die liga is heelwat beter as in vorige seisoene,” het hy gesê. Moloi is nie verkeerd as ’n mens net kyk na waar die verdedigende PSL-kampioen, Wits, tans op die puntelys lê nie. Dié studente beklee die 16de plek. “Almal in die liga is baie mededingend. Daarom is daar nie meer so iets soos ’n maklike wedstryd nie – dit maak nie saak waar ’n span hom op die puntelys bevind nie.” Polokwane, wat tans in die 14de posisie is, is boonop een van die teenstanders teen wie Chippa gewoonlik sukkel, al speel hy tuis.  Moloi sê die taai liga is ook ’n rede hoekom die PSL se doelskieters so sukkel. “Ons kort meer kreatiewe spelers om die verdediging van spanne af te breek.” Mark Mayambela, een van Chippa se kreatiewe spelers, is gereed om Polo­kwane te frustreer. Hy het vroeg van ’n besering teruggekeer.  Dít was nadat Moloi oorspronklik gesê het hy sal eers in Januarie weer reg wees. Moloi het duidelik speletjies gespeel voor die Kaizer Chiefs-stryd, maar Mayambela sê daar is nou net harde werk wat voorlê.  “Ons het nog een wedstryd vir die jaar.  “Ons moet gefokus bly en seker maak dat ons die ondersteuners gelukkig huis toe stuur.” Hopelik sit hy sy goeie vertonings voort en inspireer die span Saterdag weer tot ’n oorwinning.  Mayambela lyk weer soos die speler wat Chippa twee seisoene gelede aan SuperSport United verkoop het.