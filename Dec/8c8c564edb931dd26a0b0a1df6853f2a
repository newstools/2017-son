“ONS is dankbaar vir wat ons kry, maar ons soek huise.” Só het die inwoners van die 7de Laan-plakkerskamp in Valhalla Park gekla toe lorries wat deur die Stad Kaapstad gestuur is, gisteroggend boumateriaal vir hulle afgelewer het. Son het dié week berig oor die brand wat nagenoeg 150 shacks op Tweede Kersdag in puin gelê het. Sowat 500 in­woners is daardeur geraak. Hulle moes toe by ’n plaas­like kerk of by vriende en familielede se huise gaan blyplek soek. Leah Rudolf, ’wat die heel eerste inwoner is wat destyds in 7 De Laan begin plak het, sê: “Ek wil dankie sê vir die mense wat ons bygestaan het met boumateriaal. Dankie vir die City wat ons bygestaan het met die sinke. “Ons waardeer dit. Maar ons langtermyn-begeerte is tog vir huise. “Daar is van ons kinders wat nou nie eens ’n paar skoolskoene het nie.” David Jooste (54), ’n gemeenskapsleier, sê die afgelope 17 jaar het minstens drie burgemeesters aan hulle huise belowe. Prentjie Volgens hom was dit eers die ANC-beheerde Stad onder Nomaindia Mfeketo, burgemeester, en Wallace Mgoqi, munisipale bestuurder. Hy het gesê: “Tot nou toe wil niemand vir ons huise bou nie. Ons huise is amper soos ’n prentjie wat op die muur van ’n crèche hang – jy kan sien hoe pragtig hy lyk, maar jy kan nie daar instap nie.” Mandy Thomas, woordvoerder van rampbestuur, het aan Son bevestig die boumateriaal is deur die Stad se behuisingsdepartement afgelewer.