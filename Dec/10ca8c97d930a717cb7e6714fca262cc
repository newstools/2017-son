’N MAN van Jacksonville in die Baaise noordelike gebiede is Dinsdagaand glo met sementblokke oor die kop gegooi en geslaan. Hy is blykbaar in ’n ernstige toestand in die hospitaal. Die omstandighede rondom die aanranding is nog onduidelik, maar inwoners sê dit was baie bloedig. Die man, ene Lyle, is aangeval voor ’n winkeltjie op die hoek van Conifer- en Mpuko­straat. Volgens van die kinders is die man ’n hele paar keer met concrete-blokke gegooi en daar was oral bloed. Die winkeleienaar, Kobus Rademeyer, sê hulle was lank­al weg en die winkel was toe ten tyde van die voorval. “Ek weet nie wat die man se naam is nie. Ek ken hom net as Rasta.” Kapt. Sandra Janse van Rensburg, ’n polisiewoordvoerder, sê die aanranding is nog nie by die Bethelsdorp-polisiestasie aangemeld nie. Inwoners in die buurt wou nie te veel oor die voorval uitwei nie.