ALLISTER Coetzee het gister straks sy laaste nasionale rugbyspan as Springbok-afrigter gekies. Die gerugte het gister sterk geloop dat Coetzee op 13 Desember op die Suid-Afrikaanse Rugby­unie (Saru) se raadsvergadering die trekpas sal kry. Al wen Toetie dus môre die Bokke se laaste toets op hul jaareind-toer In ­Europa, sal dit na verwagting nie sy bas red nie. Powere Suid-Afrika speel teen Wallis in die Principality ­Stadium in Cardiff.  Sy powere prestasie van 44% is ver van die vereiste 65%. Deon Davids, die hoof­afrigter van die Kings, word as Coetzee se moontlike opvolger genoem, en Rassie Erasmus die grootbaas as die direkteur van rugby. Die span wat Coetzee gister bekend gemaak het, bevat vyf veranderinge aan die een wat Italië laas week met 35-6 in Padova geklop het. Die Bok-breier het uit­eindelik besluit om die opwindende Warrick Gelant op vleuel in te sluit. Die 22-jarige boorling van Knysna het beïndruk nadat hy laas week as ’n plaas­vervanger opgestuur is. Hy het Courtnall Skosan vervang om sy debuut vir Suid-Afrika op vleuel te maak. Voorlangs is vier veranderinge gemaak. Dan du Preez (agtsteman) maak sy buiging in die begin­span in die plek van Duane Vermeulen. Siya Kolisi dra Francois Louw se nr. 6-trui en Pieter-Steph du Toit glip in die nr. 7-trui. Steven Kitshoff vervang die ervare Beast Mtawarira (loskopstut), wat ’n lies­besering opgedoen het. Malcolm Marx (haker) het sy skouerbesering afgeskud en is terug in die beginspan. Hy vervang Bongi Mbonambi, wat op die plaas­ver­van­gerbank sal wees. Lukhanyo Am (senter) en Louis Schreuder (skrumskakel) behoort hul toets­debuut van die plaas­vervangerbank te maak. Uzair Cassiem, Oupa Mohoje en Ruan Dreyer is ook terug in die groep van 23 spelers vir die groot stryd voor ’n verwagte 65 000 toeskouers.