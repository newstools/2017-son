MORNÉ Morkel is gereed om sy plek in die Suid-Afrikaanse krieketspan vol te staan. Dié ervare snelbouler het Donderdag en Vrydag uit­stekende boulwerk vir Oostelikes gelewer. Aangesien hy die laaste tyd nie baie gespeel het nie, het hy daarmee ook sy fiksheid bewys ná ’n besering aan sy linkersy. Morkel was op sy stukke in die provinsiale meerdaagse wedstryd teen die Oostelike Provinsie in Benoni. In die OP se eerste beurt het hy 5/20 geneem en dit in die tweede beurt met 2/23 opgevolg. Morkel het grootliks bygedra daartoe dat dié wedstryd sommer binne twee dae iets van die verlede was. Oostelikes het met ’n beurt en 173 lopies gewen nadat hulle goed met die kolf weggespring en hul eerste beurt op 433/8 gesluit verklaar het. Opvolgbeurt Die OP kon met net 126 lopies reageer. David White (38) en Eddie Moore (36) was die beste kolwers. Die OP is egter aangesê om die opvolgbeurt te kolf. Hy het toe net effens beter gevaar. Sy kolwers het 134 lopies aangeteken. Kirwin Christoffels (39) en Sergio Arends (32*) is die enigste kolwers wat iets uitgerig het. Rowan Richards was saam met Morkel die man wat die OP gekelder het. Hy het 3/47 en 5/28 laat kantel. In die eendaagse wedstryd Saterdag het die OP se treurmare voortgeduur. Oostelikes het 184/9 aangeteken en die OP toe binne 17.2 boulbeurte vir ’n skamele 59 uitgehaal om met 125 lopies te wen. Om sake vir die OP te vererger, kon die ervare naatbouler Basheer Walters nie kolf nie. Hy is beseer terwyl hy ’n uitstekende boulskof (2/7 in 4.3 boulbeurte) ge­lewer het. Anrich Nortjé (2/24) het ook baie goed geboul.