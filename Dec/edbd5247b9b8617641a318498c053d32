ALISTER van Huyssteen het getrou vir sy 21st eerskomende Maandag gespaar ... Sondagaand is ál sy spaargeld en Shoprite stamps in ’n brand by sy ouerhuis op ’n hoewe in San Souci naby Despatch verwoes. Drie honde en vyf hoenders is ook verkool. Doris Pearce, sy ma, vertel hoe sy en die huurders van ’n aangrensende huis Sondagaand buite gesit en gesels het. “Ons plek het nie elektrisiteit nie en ons gebruik kerse. Die vroutjie wat huur, sê sy het ’n kers aangesteek. “Dit was ’n mooi aand en ons het gesellig buite gesit. “Sy het haar seuntjie, Tristan, agtertoe gestuur en hy het teruggehardloop en gesê hul plek brand.” Pearce sê sy is effens doof en het hom weer gevra wat hy sê. “Hy het gesê: ‘Aunt Doris, onse plek is uitgebrand.’ “Toe ek agtertoe hardloop, sien ek hoe die vlamme al aan die dak lek.” Pearce vertel sy het paniekerig geword. Sy, haar kinders en die huurders het die brand toe met water probeer blus. “Ek het gesien ons sal dit nie kan blus nie, want die rooi van die vlamme het deur die vensters geskyn.  “Ek was toe so verbouereerd. “Ons het maar water teen die vensters probeer gooi sodat dit iewers na binne kan val.” Volgens Pearce het haar man, Alister, ook nog binne gelê en slaap. Sy het na hom geroep om hom te waarsku dat die huis brand. “Hy het die fire brigade gebel en hulle het vinnig gekom, maar die skade was klaar gedoen.” Kersfees Pearce vertel hoe sy vir die kinders geskree het om net die belangrikste goed soos ID-boekies uit te kry, maar dit was te laat. Sy voeg by dat Alister, haar seun, self vir sy 21st gespaar het. Sy sê die geld en Shoprite stamps het saam met hul pensioengeld vir Kersfees en die geld van haar doofstom seun, Jermaine, wat hy gespaar het om ’n kar mee te koop, in vlamme opgegaan. “Maar nou ja, ons lewe darem nog en dít is die belangrikste,” voeg sy by.