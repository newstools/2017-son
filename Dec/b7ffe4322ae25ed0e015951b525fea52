ALTESAAM 18 jaar agter tralies en nooit ooit mag sy weer met kinders werk nie. So is die kindermoordenares Anthea Kleynhans gister in die Kaapse hooggeregshof gestraf. Terwyl vonnis opgelê is, het Kleynhans gehuil. Laché Stols (3) se killer het toe haar dag in die hof gekry. Kleynhans se vriende en familielede wat haar in die hof ondersteun het, het ook gehuil toe regter Nolwazi Boqwana haar gevonnis het. Kleynhans het skuldig gepleit op die moord op Laché, die dogter van haar eks-kêrel Angelo Stols. Stols het Laché in 2011 van Oudtshoorn gebring om saam met hulle in Happy Valley, Blackheath, te bly. Kleynhans se drie kids het toe by haar ma in Sarepta gewoon. Laché is op 23 Januarie 2012 in die Eersterivier-hospitaal dood. Kleynhans het gesê sy het Laché daardie dag geslaan omdat sy die soveelste keer in haar broek ontlas het. Volgens Boqwana was Laché se dood die gevolg van volwassenes se besluite en konflik. “Sy was ’n tenger driejarige wat maar net 13 kg geweeg het. “Die volwassenes moes haar beskerm het. “Toe mishandel die einste mens, wat haar moes beskerm, haar.” Boqwana het verder gesê die gemeenskap het ook vir Laché gefaal. “Haar biologiese ma, Lara Boer, moes harder probeer het om haar te kry. “Haar pa moes geweet of vermoed het sy word mishandel. Hy het dit toegelaat. “Hy het ook haar ma en ander familielede verhinder om haar te sien. Weggewys “Haar ma se suster het haar teruggeneem na die huis waar sy mishandel is ten spyte daarvan dat die dokter gesê het sy moenie. “Die polisie het haar ma weggewys toe sy om hulp gevra het. As ál die mense gereageer het, het Laché nog geleef.” Boqwana het Kleynhans 13 jaar tronkstraf opgelê vir Laché se moord. Op die aanklag van kindermishandeling het sy haar sewe jaar opgelê, waarvan twee jaar opgeskort is. Kleynhans mag ook nooit weer met kinders werk nie.  Eric Ntabazalila, ’n woordvoerder van die nasionale vervolgingsgesag, het gesê hulle verwelkom die vonnis, al het hulle vir lewenslange tronkstraf gevra.