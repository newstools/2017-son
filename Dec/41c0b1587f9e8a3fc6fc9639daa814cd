WORCESTER. – “Ek kon sien dat my broer swaar gekry het, dat hy ’n wrede dood gesterf het.” Só het Howard Titus in sy toespraak verwys na sy vermoorde broer, Preston, toe hy hom die dag in die lykshuis gesien het. Preston is laas Saterdagoggend in sy weermaghuis in Oudtshoorn dood aangetref. Hy was daar ’n staf­sersant by die plaaslike weermagbasis. Sy een dogter het onraad vermoed toe hy ná haar aandjie uit, nie bereik kon word om die deur vir haar oop te maak nie. Sy lyk met veelvuldige steekwonde aan die rug, arm en onder die ken is toe ontdek. Daar is toe wyd gegis dat sy vrou, Magdaleen, vir sy dood gearresteer is. Dié bespiegeling is egter deur die cops ontken. Son het egter ­vroeër berig dat die twee verdagtes wat ondervra is, Magdaleen se bestie en haar driver is. Preston se vermiste goue horlosie en twee tablets is in dié twee se besit gevind.  Dit was gister op die begrafnis baie ­opmerklik dat die meeste van die sprekers meer na Preston se drie dogters as na sy vrou verwys het. Lelik Howard was tydens sy toespraak duidelik teen die planke. “Ek staan hier met ’n gebroke hart. “Toe ons die liggaam van Preston gaan besigtig het ... Ek wou nie gaan nie. “Maar toe ek hom sien, het ek met hom begin praat en hom gesê ek kan sien hy het lelik seer­gekry. “Dit is ’n wrede dood wat hy gesterf het.” Howard moes ook ’n boodskap van sy broer se drie dogters voorlees omdat hulle te emo­sioneel was om dit self te doen. Hul brief het gelui: “Ons pa was ’n nederige mens wat daarvan gehou het om ons te terg. “Hy het baie geduld en ’n hart van goud gehad. “Amoré gaan die tye baie mis dat hy haar uitgevat het en sommer ’n hele klomp onnodige goed gaan koop het. “Hy was die een wat ons toebroodjies vir die skool gemaak het. Hy was ons eie masterchef.” Cheslyn Mostert het namens die Titus-familie gesê hulle sal graag wil hê die mense moet Preston onthou vir die gedissiplineerde mens wat hy was wat altyd daarvan gehou het om na sy kollegas uit te reik. “Hy (Preston) het sy vrou ge­sacrifice aan die ANC en het alleen die fort by die huis gehou. “Hy was sy kinders se beste maat ...”