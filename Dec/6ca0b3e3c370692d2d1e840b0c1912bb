LADISMITH. – Weghol-veldbrande het inwoners die afgelope naweek benoud gehad en firefighters laat sweet. Die brande hier, waar die kwik Vrydag by 48 grade Celsius gaan draai het, en ’n sterk wind het dinge erg bemoeilik. Eden se rampbestuur en Work­ing on Fire moes inspring. Die brand was in ’n stadium so erg dat noodplanne in werking gestel is om die plaaslike hospitaal te ontruim omdat die vlamme gevaarlik naby was. Johannes Booysen, ’n inwoner van Varkieskloof, was dood benoud. Hy het vertel: “Ek het net nou die dag van die plaas af hiernatoe getrek. Die vuur was heelnag. Dit was so helder soos daglig. Net enkele tree van my hokkie af. Ek moet sê, die brandweermense het ons gered.” Die Hoekovallei was ook ’n groot brandpunt en daar moes behoorlik gespook word om die brand te blus. Teen Saterdagmiddag het vure wat Vrydag geblus was, weer op ander plekke uitgeslaan.  Gewerk Die nooddienste moes inderhaas van Varkieskloof weer in volle vaart jaag na Waterkloof, waar die vlamme weer huise bedreig het. Die situasie het heelnaweek voortgeduur met brandbestryders wat dag en nag gewerk het om die brande in bedwang te bring. 