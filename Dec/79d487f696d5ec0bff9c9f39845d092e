ROBYN Johannes se waarde en die leierskapsrol wat hy vir sy span, Cape Town City, speel, kan nie in twyfel getrek of bevraagteken word nie.Die 31-jarige boorling van Mitchells Plain het die afgelope seisoen ysterballe getoon om City te help om sy stempel in die Premierliga af te dwing. Hy het só beïndruk dat die afrigter, Benni McCarthy, hom kaptein gemaak het nadat Lebo Manyama die klub verlaat het.Dié bykomende verantwoordelikheid het Johannes se spel na nuwe hoogtes geneem en het hom ook ’n call-up vir Bafana Bafana besorg. Hy is sonder twyfel tans een van die bestendigste spelers in dié groep.  Dit is ook nie net op die veld waar Johannes ’n goeie voorbeeld stel nie. Van die veld af is hy ook ’n uitstekende rolmodel.Johannes is nou nie een van die mees flashy spelers in die Premierliga nie, maar hy doen wat van hom verwag word.Die ironie is dat Johannes volgende maand die laaste ses maande van sy kontrak ingaan – en daar is steeds geen nuwe verwikkelinge oor sy toekoms by die Citizens nie. ’n Mens sou verwag City se grootbaas, John Comitis, sou sy kaptein en steunpilaar se dienste eerste vasmaak.