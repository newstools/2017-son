DIE Oos-Kaapse onderwysdepartement (OKOD) is van plan om sy steun aan spesiale skole in die provinsie uit te brei. Dit was duidelik uit antwoorde wat Mandla Makupula, die LUR vir onderwys, in die provinsiale wetgewer gegee het. Die portefeuljekomitee oor onderwys het in ’n verslag oor die OKOD se finansiële vertoning in die eerste ses maande van die boekjaar kritiek oor die stand van spesiale skole uitgespreek. Die komitee het bevind die begroting vir die vergoeding van werknemers in dié skole behoort teen einde 2017-’18 met R11 miljoen onderbestee te word. Dit is omdat kritieke poste nie gevul word nie en vertragings met die betaling van nuutaangestelde personeel. Die komitee het ook bevind vier nuwe spesiale skole ondergaan tans vernuwings- en herstelwerk, maar verskeie vertragings word ondervind. Uit die oorspronklike doelwit van ses nuwe spesiale skole is nie ’n enkele skool al operasioneel nie. Tans is daar net drie spesiale skole in die provinsie. Een hiervan is die Westview Skool in die Baai. Verder is uitgelig: Makupula het gesê die OKOD hou maandeliks vergaderings met alle rolspelers om te verseker die voltooiing van die ses nuwe skole word bespoedig. “Die OKOD het ook 59 nie-onderrigposte en 85 poste vir terapeute en sielkundiges by spesiale skole geadverteer. “Universiteite is genader oor die verskaf van gespesialiseerde opleidingsprogramme aan onderwysers wat by spesiale skole gaan werk. “Daar word ook tans beplan om agt busse vir dié tipe skole in die provinsie aan te koop,” het die LUR verduidelik. ’n Ekstra R6,3 miljoen is glo bekom om bykomende subsidies aan leerders te dek. ’n Oudit van spesiale skole gaan volgens Makupula gedoen word om vas te stel wat presies die benodigdhede van leerders en onderwysers is.