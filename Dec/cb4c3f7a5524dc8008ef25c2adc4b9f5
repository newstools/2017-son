ABBY James laat nie gras onder haar voete groei nie. Kort ná die aankondiging dat sy nou bekeer is, het sy ’n CD met agt gospelliedjies opgeneem.  Dis getiteld Salf My en sal binnekort beskikbaar wees. Sy beskryf dit as ’n CD met opgewekte koortjies wat gepas is vir hierdie tyd van die jaar. “Mense kan hulle in die teenwoordigheid van die Here ook geniet,” sê Abby. In ’n hartroerende brief aan Son op Sondag deel Abby van haar ervarings oor die jare. “Dit was ’n awesome reis. “Ek het deur die Wes-, Suid- en Noord-Kaap getoer en baie mense ontmoet. “Ek het lief geraak vir almal. Van kinders tot grootmense.” Sy spreek ook weer haar dank uit teenoor almal wat haar sedert haar beginjare so getrou ondersteun het. “Dankie aan almal wat ’n CD gekoop het of nie geskroom het om hul hand in die sak te steek vir ’n kaartjie vir my shows nie.  “Ek hoop om in die toekoms steeds op jul ondersteuning staat te kan maak.” Sy sê dit het veral vir haar baie beteken om ’n glimlag op iemand se gesig te sit en om in ’n deurmekaar wêreld ’n rolmodel vir jong mense te wees. Abby noem ook dat die musiekbedryf nie net maanskyn en rose is nie.  “Ek het soms te doen gekry met organiseerders wat nie altyd my en my dansers met die nodige respek behandel het nie, maar het nooit toegelaat dat dit my afsit nie.  “Sang is my beroep en op die verhoog het ek altyd my beste gegee, al het ek nie altyd die finansiële vergoeding gekry vir die harde werk wat ek ingesit het nie.” Sy sê sy sal nooit vergeet waar sy begin het en diegene wat bankvas agter haar gestaan het nie. Die naam van haar mentor, Godfrey Conradie, duik dikwels op. Volgens haar was dit harde werk, maar ook pret. Sy verklap ook dat daar nog so baie is wat sy wil sê, maar dat dit alles moet wag vir haar boek. Sy maak geen geheim daarvan dat sy uitsien na 2018 wanneer almal die ware Abby James sal leer ken nie.  “Ek neem afskeid van 17 jaar in die pop-genre en maak nou plek vir verandering.  “My getuienis van oor die jare en hoe God telkemale vir my gedra het, word vroeg volgende jaar bekend gestel. “Ek is ook van volgende jaar beskikbaar vir optrede op die gospelverhoog.”