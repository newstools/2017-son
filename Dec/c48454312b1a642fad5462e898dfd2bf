DIE tongloesing wat Benni McCarthy die laaste tyd aan sy spelers gelewer het, het Dinsdagaand in Pretoria uiteindelik vrugte afgewerp. Dít was uiters duidelik toe die Citizens met ’n besielde vertoning vorendag gekom het om die Premierliga-voorloper, Mamelodi Sundowns, met 1-0 te klop. Nana Akosah-Bempah het vir die eerste keer ’n wedstryd vir City begin en is beloon met die wendoel. City was beslis opgewerk vir dié stryd, sy laaste vir die jaar, en het die Brazilians om elke hoek en draai gefnuik. Dit was veral City se verdedigingslinie, wat die laaste tyd talle sagte doele afgestaan het, wat rotsvas teen die sterbelaaide Sundowns gestaan het. Robyn Johannes, wat as die speler van die wedstryd aangewys is, het sy spelers goed bestuur en gelei. Die voormalige Afrika-kampioen het g’n antwoord vir City se hardnekkige verdediging gehad nie. “Ek moet krediet gee aan my boys omdat hulle nie die wedstryd benader het soos spelers wat reeds op vakansie is nie,” het McCarthy gesê. “Ons het bravade getoon. Ons het ook geweet ons sal vir 90 minute met ons rûe teen die muur wees teen ’n gedugte span soos Sundowns. “Ons het hulle in die areas waar ons wou gefrustreer. “Die spelers het by die speelplan gehou en dit het uitstekend gewerk,” het McCarthy verduidelik. “As ons ál ons kanse gebruik het, kon ons dié wedstryd verder gewen het,” het ’n trotse McCarthy verder gesê.