DIE Public Servants Association of South Africa (PSA), die tweede grootste unie vir staatswerkers in die land, het sy stem dik gemaak oor die beskerming van werkers se pensioen. Dit kom ná die skoknuus van ongerymdhede met boekhou by Steinhoff, een van die grootste rolspelers op die Johannesburgse aandelebeurs (JSE). Die PSA verteenwoordig meer as 230 000 lede van die Staatsdienspensioenfonds (GEPF). Die PSA se adjunkhoofbestuurder, Tahir Maepa, sê dit het uitgekom dat lede van die GEPF dalk al R12,5 miljard verloor het deur beleggings by Steinhoff. Die GEPF is die grootste enkele belegger op die JSE en die verliese verbonde aan die Steinhoff-ramp is nog nie bekend nie, maar kan rampspoedig wees. Volgens Maepa sal die PSA die Public Investment Corporation (PIC) en die GEPF nader om die presiese verliese te bepaal. Hy sê in briewe gedateer 5 September en 12 en 26 Oktober 2017 dat die PSA die minister van finansies gevra het om te praat oor die bestuur van staatswerkers se pensioene wat belê is by die PIC en die GEPF. Die PSA het gevra dat 80% van die PIC uit staatswerkers moet bestaan en dat lede van die raad met botsende belange verwyder word. Hy vra ook ’n volle verklaring van maatskappye wat reeds befondsing van die PIC gekry het, asook ’n onafhanklike forensiese ondersoek. Steinhoff het gesê hy gaan nou ’n lening van 1 miljard euros (ongeveer R16,09 miljard) aan sodat hy vloeibare kapitaal kan hê. Die uitvoerende hoof, Markus Jooste, het Dinsdag bedank oor dié boekhou-skandaal.  Steinhoff verskaf werk aan 130 000 mense wêreldwyd. 