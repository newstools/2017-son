GEORGE. – Die mob justice-slagoffer wat ’n ander ou by die Jam Alley tavern gelem het, was uit op parool. Genl.maj. Oswald Reddy van die polisie het dit bevestig. Bayanda Fose, wat as ’n sekerheidsman by die tavern gewerk het, is deur die tronkvoël gelem voordat die gemeenskap hom gepak het. Fose was baie bekend en gelief in die gemeenskap en was veral betrokke by jeugontwikkeling met sokker. Oor die man wat in die boendoehof uitgebrand is, sê inwoners hy was ’n groot boelie. Nciki Saluthana (52), ’n inwoner, het dit bevestig: “Hy was ’n boelie en het die gemeenskap geterroriseer.” Kapt. Dumile Gwavu, ’n polisiewoordvoerder, sê niemand is tot dusver gearresteer nie.