DIE loopbaan van nóg ’n ANC-mayor van die Namakwa-distrik hang aan ’n draadjie oor vermoedelik vals eise vir reis en verblyf. Boonop het sy na bewering ’n vals beëdigde verklaring by die cops in Williston gaan aflê dat sy wel by ’n werk­sessie van die departement maatskaplike ontwikkeling was. Dié keer is dit die jong, onervare Veruschska Wentzel (31) van die Karoo-Hoogland-munisipaliteit (KHM) in Williston.  Luidens dokumentasie in Son se besit het sy in Mei ’n fiktiewe werksessie in ­Colesberg gaan bywoon om sodoende uit te kom by die ANC se provinsiale konferensie. Hiervoor het sy R5 947 ge-claim, luidens bewyse. Die eis is deur die vorige munisipale bestuurder, Gustav von Mollendorf, goedgekeur. Die DA het vroeër dié soort ongerymdhede oopgevlek nadat hulle agtergekom het dat die mayor van die Hantam-munisipaliteit in Calvinia ook vals eise ingedien het om dieselfde fiktiewe werksessie by te woon.  Son is in besit van die uitnodiging na die werk­sessie wat Swartz namens Hantam en Wentzel namens die KHM moes bywoon.  Intussen het die drie ANC-wyksraadslede in ’n raadsvergadering in Williston op 7 Desember ’n mosie van wantroue teen die jong ­mayor ingedien. Die twee DA-raadslede en een Cope-raadslid, as opposisie, het egter nie die mosie gesteun nie en dus Wentzel se bas tydelik gered. Hieroor sê dr. Izak Fritz, DA-woordvoerder oor maatskaplike ontwikkeling, dat die ANC geen rede vir die mosie aangevoer het nie. “As die ANC-lede opreg is en met geldige redes na vore kom, kan ons hulle in ’n volgende mosie van wantroue steun en Wentzel se kop laat rol.” Volgens Son se bron was die waarnemende munisipale bestuurder, Bradley Swartland, instrumenteel dat Wentzel se sondes op die lappe gekom het. Swartland is op dieselfde raadsvergadering as munisipale bestuurder afgedank. Hy sê: “My kontrak by die KHM is beëindig en ek vermoed dat Wentzel met die opposisie saamgesweer het om dit te doen. Ek wil nie in die pers baklei nie, maar ek sal dit opponeer.” Volgens Fritz het hy alle DA-raadslede versoek om by alle munisipaliteite in die Namakwa-distrik ondersoek in te stel en soortgelyke vals eise oop te vlek. Wentzel wou nie met Son praat nie. Von Mollendorf is nie meer by die KHM nie en kon nie vir kommentaar bereik word nie.