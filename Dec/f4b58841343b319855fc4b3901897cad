ATHOL Trollip, burgemeester van die Nelson Mandelabaai-metro, het gister erken hy’t aan die uitgeskopte DA-raadslid Rashied Adams gesê: “Ek sal jou opf*k.” Dit volg nadat Adams Dinsdag op ’n nuuskonferensie gesê het Trollip het hom met fisieke skade gedreig. Trollip sê: “Ek het dit gesê omdat ek gefrustreer was.  “Ek het ook inligting gekry dat hy agterstallig was met sy party-gelde en dat hy geld by mense in die wyk en by parlementslede leen.  “Daar is ’n paper trail so lank soos my arm. Hy was vir ’n lang tyd in diep moeilikheid met sy prestasie in die wyk. “Remediërende hulp is aangebied, maar hy het nie daarop ag geslaan nie. Die laaste strooi was toe hy laat by die provinsiale kongres opgedaag het en nie eens sy stembriewe gekry het nie.” Trollip het bygevoeg Adams was vir die twee dae van die kongres soek. “Ek het hom ingeroep en gesê sy optrede is onaanvaarbaar. Ons het hom 14 maande lank met ’n lepel gevoer.” Volgens Trollip het hy Adams in Junie ingeroep nadat hy laat by ’n koukusvergadering in Gelvandale was. “By my was die hoofsweep, Werner Senekal, en koukusvoorsitter, Retief Odendaal. “Ek het hom die leviete voorgelees. En ek het vir hom gesê as hy nie sy sokkies optrek nie, sal ek hom opf*k.  “Ek het dit nie in ’n fisieke sin bedoel nie. Hoekom sou ek enigiemand fisiek leed wou aandoen?” Trollip sê hy het opgetree soos ’n pa teenoor ’n seun.  “Sy pa het my die dag daarna gebel en gesê Rashied het gekla dat ek hom gevloek het.  “Ek het toe sy pa oor alles ingelig en mnr. Adams was baie geskok. “Rashied het my ’n paar weke gelede in my kantoor kom sien en gesê hy het sy lewe uitgestryk. Ek het toe vir hom gesê hy lyk goed – net om op ’n fed ex (federale uitvoerende) vergadering te kom en te hoor hy’t nog nie sy beloftes nagekom en die agterstallige geld betaal nie.” Trollip sê hy wens Adams het gehoor gegee aan die tallose versoeke om hom reg te ruk. Daar is hard gewerk om hom as wyksraadslid benoem te kry. Plig “Ek spreek baie raadslede aan wat laat slap lê, en hulle ruk hulle onmiddellik reg, maar Rashied het nie.” Volgens Trollip het hy nie kommentaar op die Adams-kwessie gelewer nie oor Nqaba Bhanga die provinsiale leier is en dit Bhanga se plig is om dít te doen. Mongameli Bobani, uitgeskopte onderburgemeester in wie se kantoor Adams sy nuuskonferensie gehou het, meen Trollip bestuur sy koukus soos hy die raad bestuur en soos hy sy plaas bestuur – deur intimidasie, nie deur samewerking nie.  “Soos Alec Baldwin se ­Blake in Glengarry Glen Ross; nie soos Al Pacino se Tony D’Amato in Any Given Sunday nie. Doen soos ek sê, of anders ...  “Dit is die grondslag van baasskap, wat op sy beurt die grondslag van apartheid was. En laat ons nooit vergeet nie, die DA is die enigste relevante Suid-Afrikaanse politieke party met wortels in die apartheidsparlement,” het Bobani bygevoeg.