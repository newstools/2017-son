DIE ANC se 54ste ­nasionale konferensie by Nasrec in Johannesburg is tot dusver gekenmerk deur talle vertragings. Die party se adjunk-sekretaris-generaal, Jessie Duarte, kon eers gistermiddag aankondig dat die akkreditasie van 4 776 afgevaardigdes uiteindelik aanvaar is. Daar kon dus gestem word vir ’n nuwe ANC-leier en uiteindelik die land se nuwe president. Die wenner moet 2 389 of meer stemme kry. Die twee favourites is die vise-president, Cyril Ramaphosa, en Jacob Zuma se eks, Nkosazana Dlamini-Zuma (NDZ). Gestop Die aankondiging kom amper ’n dag laat weens dispute onder afgevaardigdes. Daar was ’n vingerwysery oor ongerymdhede met talle se akkreditasie. En voor die amptelike konferensie Saterdag kon begin, is talle afgevaardigdes ter elfder ure gestop om dit by te woon as gevolg van onder meer drie hofsake. Talle van hulle is van KwaZulu-Natal, wat as ’n stronghold vir NDZ beskou word. Die uitvoerende komitee van die Vrystaat is ook uitgesluit. Sy het amper 100 afgevaardigdes so verloor. In sy laaste toespraak as ANC-leier het Zuma Saterdag gesê: “Die infighting in die party is die oorsaak vir ál die ANC se probleme.” Hy het die afname in ondersteuning geblameer op die persepsie dat die party sag is op korrupsie. Zuma het ook ’n dwarsklap na Ramaphosa gegee. Hy het gesê die keuse oor wie die party moet lei, moenie deur buitestanders gemaak word wat betrokke is by big business nie. Hy het ook sy eks beskerm deur te sê afgevaardigdes moet die gevoel dat die land en die ANC sal inplof as NDZ president word, ignoreer. Saterdag het Zuma ook uit die bloute aangekondig dat daar gratis hoër onderwys sal wees vir sekere studente wie se gesinne ’n gekombineerde jaarlikse inkomste van R350 000 (of minder) het. Dit is in kontras met die Heher-kommissie, wat vroeër bevind het dat die regering glad nie die fondse het om dit te doen nie. Zuma het ook lede oor die vingers getik wat so baie hof toe hardloop. Duarte het gister gesê die uitslag van die name vir die topses posisies sou waarskynlik vandag bekend gemaak word, maar dat hulle nie die proses wou haas nie. – News24.com, MSN, Fin24.com