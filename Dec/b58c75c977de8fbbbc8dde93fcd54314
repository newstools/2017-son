Liewe Antie Mona Ek is D van die Kaap en soek raad, asseblief. Ek en my kêrel was 14 jaar saam en het 3 kinders saam van 10, 8 en 5 jaar oud. Ons is nou ’n jaar uitmekaar en hy het in hierdie tyd sy kinders onderhou. Maar nou wil hy te kenne gee dat die laaste twee kinders nie syne is nie. Wat staan my te doen? Kan ek hom steeds gaan aangee? Hy laat my soos ’n hoer voel wat rondgeslaap het terwyl ons bymekaar was. Ek het nog nooit ’n ander kêrel gehad nie. Hy het nou glad vir my gesê ek moet my kinders se pa gaan soek. Dit beteken mos dan dat hy vir sy nuwe meisie gesê het dat sy kinders nie syne is nie. –via WhatsApp  Die ergste sonde wat ’n ouer kan pleeg, is om sy kind(ers) te ontken. Só voel Antie. Hy voel natuurlik die finansiële druk om sy kinders te onderhou en sy huidige meisie te entertain. Maar daai is sy worries. Hy het teenoor ál sy kinders ’n verantwoordelikheid wat hy nie kan skip nie. Gaan na jou naaste hof se maintenance-afdeling en gee hom aan vir onderhoud. As hy dan te kenne wil gee dat die kinders nie syne is nie, sal net ’n vaderskaptoets kan bepaal of hy die waarheid praat. Hou op met die gedagte dat dit maar orraait is dat hy jou net ’n geldjie in die hand kan druk. Laat die hof bepaal presies hoeveel hy jou moet betaal en dan die nodige reëlings laat tref dat dit van sy salaris verhaal moet word. Hy is sleg – ’n sleggat pa wat hom behoort te skaam ná ál die lekker wat hy gekry het en hy nou sy eie vlees en bloed wil ontken. Moet hom nie die lekker gee om hiermee weg te kom nie.