WREED! Walglik! Weersinwekkend! Só het inwoners die ontdekking van ’n fetus by die rioolpompstasie in Calitzdorp beskryf. Boonop val dié grusame ontdekking saam met die 16 dae van aktivisme teen geweld teen vroue en kinders. Munisipale werkers het die aaklige ontdekking gedoen toe hulle die rioolwerke gaan besoek het. ’n Vrou wat haar ook na die rioolwerke gehaas het, sê: “Watter vrou kan so iets doen? Om ’n baba saam met die riool te wil wegspoel? Satan wag vir haar in die hel! “Gee vroue dan nie om vir lewe nie? Dis tyd dat veral jong meisies geskool word in seks en babas!” Volgens ’n ander inwoner word daar vermoed dat die fetus aan ’n vrou behoort wat die baba óf self afgemaak óf weggesteek het sodat niemand daarvan moes weet nie. “Dalk het sy nie geweet wie die pa is nie of was dit die kind van ’n getroude man,” het die volwasse mammie van twee kinders bespiegel. Kapt. Malcolm Pojie, polisiewoordvoerder, het die voorval bevestig.  “Die fetus is deur munisipale werkers by die rioolpompstasie gevind. ’n Geregtelike doodsondersoek is geopen,” sê Pojie. “Tans word geen misdaad vermoed nie.  “Die fetus was nog nie ten volle ontwikkel nie.”