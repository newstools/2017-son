MET meer as 200 000 vakansiegangers wat op die Baaise strande verwag word, sê die Nelson Mandelabaai-munisipaliteit hy is gereed vir die naweek se Nuwejaarsvieringe. Mthubanzi Mniki, ’n munisipale woordvoerder, het gesê spanwerk tussen strandkantoorpersoneel, die metropolisie, polisie, munisipale veiligheidspersoneel, munisipale verkeersbeamptes, wyksraadslede en strandgangers was tot nou ’n wenresep en sal versterk word. “Ons beplan om ’n veilige feestyd te hê. Die polisie se eenheid vir openbare orde sal saam met die metropolisie werk en sal 24 uur per dag ontplooi word om alle strandgebiede te patrolleer. “Die stelsel van kinders merk sal ingestel word om seker te maak dat verlore kinders met hul ouers herenig word.” Mniki het gesê om te drink en te bestuur, asook om te drink en te loop, sal as ernstige misdrywe gehanteer word. “Al die strande sal deur menseredders beheer word. “Die munisipaliteit se direktoraat vir munisipale openbare gesondheid sal 24 uur lank alle strande skoon hou. Loodgieters sal op bystand wees vir herstelwerk.” Mniki het bygevoeg dat enkele munisipale swembaddens tans oop is – Despatch, Uitenhage, High Street, Gelvandale, Westering, Zwide, Wells Estate, Schauderville en Motherwell Volgens Mniki kan swembad-eienaars boorgatwater van die Motherwell-begraafplaas gebruik om hul swembaddens vol te maak. Dit volg ná ’n brand op Kersdag in die omgewing van die Gamtoosriviermond wat blykbaar deur ’n fakkel veroorsaak is. Elza van Lingen, uitvoerende burgemeester, het gesê die polisie in Thornhill ondersoek die oorsaak van die brand, wat huise in Gamtoos, Uitbreiding 2 bedreig het voordat brandbestryders die vlamme onder beheer kon bring. “Ons gebied is baie droog as gevolg van die deurlopende droogte. Dit beteken daar is ’n hoë risiko vir brande. “Ons doen ’n beroep op almal om met wetstoepassingsagentskappe saam te werk. Deur saam te werk, kan ons voorkom dat mense seerkry of eiendom beskadig word.”