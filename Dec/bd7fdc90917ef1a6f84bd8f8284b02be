KWAGGA Smith wil wys in rugby gaan dit nie altyd oor hoe groot ’n speler is nie. Die vurige Springbok-sewes­speler het dié week eksklusief met Son voor dié naweek se groot sewestoernooi in Kaapstad gesels. Smith het tot dusver ’n ongelooflike jaar op die rugbyveld beleef. Hy het nie net vir die Lions in die Superrugby-reeks uitgeblink nie, maar was ook ’n lid van die Springbok­sewesspan wat die wêreldreeks gewen het. Boonop het die 24-jarige boorling van Lydenburg in sy laaste 15-man-wedstryd vanjaar vir die Barbarians teen die All Blacks op Twickenham geskitter. Die vurige losvoorspeler is welverdiend as die speler van die wedstryd aangewys. Dit is ’n besonderse prestasie – veral omdat daar spelers van wêreldgehalte aan albei kante was. Sy vertonings vanjaar was só goed dat hy deur baie kenners as ’n opsie vir die Springbokke se jaareindtoer van Europa ge­oormerk is. Al is Smith nie altyd die grootste speler op die veld nie, is hy ’n geweldige sterk speler. Hy is nie net baie vaardig nie, maar het ’n besonderse aanvoeling vir die spel. Sy ander sterk punt is sy ongelooflike spoed. Dít is om dié rede dat hy dié naweek weereens ’n groot rol gaan speel in die Blitsbokke se sukses in die toernooi in die Kaapstad-stadion. Smith sê: “Sedert my ­laerskooldae word daar gesê ek is te klein. Ek is lankal oor dit. “In vandag se moderne wedstryde tel dit glad nie meer nie. Nieu-Seeland en Australië se oopkantflanke is nie die grootste nie. Hulle is baie beweeglik en vinnig op die losbal. “Ek is iemand wat net uitgaan om altyd 100% op die speelveld te gee en myself soveel moontlik te geniet. “Ek wil graag eendag vir die Springbokke speel. Al wat ek nou kan doen, is maar net om elke keer uit te gaan en my beste te gee.”