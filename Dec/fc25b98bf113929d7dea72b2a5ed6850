’N SKOOLSEUN is Sondagoggend in Wesbank beroof en daarna gestenig. ’n Groep skollies het Grayton Tillind (16) van Wesbank aangerand en met ’n mes gesteek. Hulle het hom ook met klippe doodgegooi.  Hierdie voorval het Sondag omstreeks 03:10 in Mankayi­straat in die vroeë oggendure gebeur. Grayton se ouma Wilma Stoffels het ontken dat hy aan ’n bende behoort het. Stoffels sê: “Hulle het van ’n paartie afgekom. “Sy vriende moes weggehardloop het toe die skollies hulle voorkeer. “Die skollies het hom gemartel. Hy is gestenig nadat hulle hom eers beroof het. “Sy tekkies, kappie en rugsak is weg. Hulle wou seker sy broek ook gesteel het, want dit was halfpad afgetrek. “Hy was ’n skoolkind en nie ’n gangster nie. Hy sou volgende jaar gr. 10 toe gegaan het.” Volgens die raadslid Ricardo Saralina is dit gangsters wat die seun aangeval het.  Saralina sê: “Dit is ’n baie wrede dood wat die kind gesterf het. “Dit is die tweede geval in Wesbank waar iemand met klippe doodgegooi word.” Volgens Saralina gaan daar ekstra metropolisielede oor die feestyd in Wesbank ontplooi word om misdaad hok te slaan. Hy beweer die misdaadsyfer is te hoog in Wesbank. Volgens lt.kol. Andrè Traut, ’n polisiewoordvoerder, is die 15-jarige seun met ’n mes doodgesteek. ’n Moorddossier is geopen en niemand is nog gearresteer nie.