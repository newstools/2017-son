DONOVAN “Staal” ­Berry, die voormalige leier van die Spotbouer-bende, se broer, Sean “Nako” Berry, se vermeende killers het gister vlugtig in die Baaise hooggeregshof verskyn.  Gregory Malie (34) van Tamboville in Kamesh, Uitenhage, staan saam met Sherwin Grootboom (25) van Timothy Valley in Bloemendal tereg op klagte van moord, poging tot moord, die onwettige besit van ’n vuurwapen en ammunisie. Die twee beskuldigdes se verhoor begin op 30 Januarie 2018. Luidens die klagstaat was Nako die aand van die voorval – 19 Junie 2016 om 20:55 – met nog ander mense in Barendsstraat in Salt Lake. Malie, Grootboom en nog ’n persoon, ene Chucky, het Sean en sy geselskap ge­nader. Luidens die klagstaat het Malie en Grootboom op Sean en nog ’n man losgebrand.  Sean en die man is albei gewond.  Hy (Sean) is ná die voorval na die Livingstone-hospitaal geneem waar hy later dood verklaar is.  Die ander persoon het ook mediese behandeling ontvang.  ’n Nadoodse ondersoek deur dr. Prudent Lulamile Mgobo het aan die lig gebring Sean is dood aan abdominale beserings weens ’n gunshot. Malie is op 19 Julie 2016 in hegtenis geneem. Grootboom is twee maande later op 6 September in hegtenis geneem. Son het verlede jaar berig dat Nako enkele meter van sy ouerhuis doodgeskiet is. Dit was ’n paar uur nadat hy ’n dreigboodskap op sy selfoon gekry het wat lui “VOOR vanaand gaan jy val”.  ’n Familielid van Sean wat verkies om anoniem te bly, het vroeër aan Son gesê sowat twee dae ná Staal se dood het die familie verneem van ’n doodsdreigement wat teen hulle gerig is. Die familielid het vertel dat Nako daarvolgens eerste sou val. Nealon Redhouse (18) en Deon “Kwas” Harmse (24), albei van ­Bethelsdorp, staan tereg op klagte wat verband hou met die verontagsaming van die Suid-Afrikaanse Polisiedienswet, poging tot huisbraak met die opset om moord te pleeg, huisbraak met die opset om moord te pleeg, moord en twee klagte van poging tot moord. Dit kom nadat hulle na bewering op 7 Julie 2016 vir Aaliyah “Angel” Tee (12) in haar ouerhuis in Barber­rylaan doodgeskiet het. Aaliyah se pa, Edmund, het vroeër getuig hy vermoed die aanval op sy gesin hou verband met Staal se skietdood in Mei verlede jaar.  Jaart Volgens Edmund is iemand ’n paar weke voor sy dogter Aaliyah se skietdood by die winkel oorkant hul huis doodgeskiet. Hy het getuig toe dié skietery plaasvind, was hy besig in sy jaart.  Volgens hom was sy vrou, Candice, in daardie stadium by die winkel. “Die persoon wat geskiet is, was Staal.  “Hulle dink ons het gesien wat gebeur het.” Sy vrou het vroeër getuig dat Aaliyah ten tyde van daardie skietery in die skool was.  Edmund en Candice is tans in ’n getuiebeskermingsprogram.  Redhouse se lawyer, adv. Jodine Coertzen, het die hof gister gevra dat die saak tot vandag uitgestel word omdat Redhouse in ’n messteekvoorval in die Noordeinde-gevangenis beseer is.  Kort nadat die saak gister uitgestel is, is gereël dat Redhouse teruggaan Noordeinde-gevangenis toe. Hy is toe na ’n dokter geneem.  Verhoorafwagtend Die ondersoekbeampte in dié saak, sers. Conrad ­Goosen, het vroeër aan regter Mandela Makaula gesê Redhouse en Harmse is tans ook in hegtenis vir die moord op Staal.  Hulle is saam met El­gersh­win “G-Man” Goliath en Selwyn “Sella” Malgas vir die Staal-moord verhoorafwagtend. Volgens Goosen is die ondersoek in die Staal-moordsaak afgehandel en dis reg vir verhoor.  Daar word net op ’n verhoordatum gewag.