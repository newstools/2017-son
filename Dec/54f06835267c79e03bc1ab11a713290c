DIE Grey-hospitaal in King William’s Town gaan nie sy deure sluit nie. Dis die onlangse bevestiging van dr. Pumza Dyantyi, die Oos-Kaapse LUR vir gesondheid. Gerugte oor die sluiting van dié hospitaal is vervat in geskrewe wetgewer-vrae deur Noxolo Abraham-Ntantiso, ’n ANC-LPW. Dyantyi het gesê die hospitaal bly oop en bied steeds 24 uur van die dag dienste. Die kwessie oor die hospitaal het blykbaar te make met ’n voorval op 9 November toe geen radiografis beskikbaar was om te werk nie. Personeeltekorte Dit was omdat die radiografis wat volgens die jaarlikse rooster aan diens moes wees, met verlof was. Dyantyi het gesê die probleem sal hom nie weer afspeel nie, aangesien ’n maandelikse rooster voortaan gebruik sal word. As aanduiding dat geen personeeltekorte bestaan nie, het die LUR genoem die hospitaal beskik oor ’n senior radiografis, vier gewone radiografiste en een bykomende diagnostiese radiografis. Een radiografis het onlangs bedank, maar die proses om die pos te vul, is reeds begin, aldus Dyantyi.