DIE riel is koning. Dít was Saterdagaand duidelik gedurende die eindronde van die ATKV-rieldanskompetisie. Altesaam 12 dansgroepe het sake in verskeie kate­gorieë uitgespook om stof in hul teenstanders se oë te skop. Die amfiteater by die Taalmonument in die Paarl was stampvol. Die toeskouers het van heinde en verre gekom om hul spanne te ondersteun. In die seniorkategorie het die Boesman­land-Bitter­bessies van Loeriesfontein met die louere weggestap. Een van die lede, Maria Klaase, sê hulle is nie ’n bietjie opgemaak oor hul toekenning nie. “Ons het vanjaar hard gewerk en as ’n mens hard werk, verdien jy om te wen,” sê Klaase. “Ons bestaan nou al tien jaar en ons almal is bly oor dié prys.” Die o. 14-wenners was die GB Batt Askoeke van Montagu. Gestig Hul stigter, Emily Lombard, sê dis ’n groot oomblik vir hulle. Lombard sê die groep is in 2015 gestig en hulle het verlede jaar die eerste keer aan rieldanskompetisies begin deelneem. “Dit beteken baie vir ons. Ons kindertjies is van verskeie plase en ons voel ons is beloon vir wat ons in hulle belê het,” sê Lombard. “Ek het dié kinders se voorouers geken en hulle was rieltrappers van formaat.  “Die kinders was eers baie skaam, maar wanneer die musiek begin speel, vloei die riel deur hulle.” Die skrywer en digter ­Elias P. Nel is by dié geleentheid ook vereer vir die bydrae wat hy tien jaar gelede gelewer het deur dié opwindende genre van dans te bevorder.