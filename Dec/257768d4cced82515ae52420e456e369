DIE Stad Kaapstad moet dienslewering aan informele nedersettings verbeter of shack-brande gaan net voortduur. Só sê Yonela Diko, die Wes-Kaapse ANC-woordvoerder, nadat ’n brand sowat 150 strukture in die 7de Laan-plakkerskamp in Valhalla Park Dinsdag vernietig het. Diko beweer die DA-beheerde Stad het ’n reaksionêre benadering oor brande. Hy sê hy’t in Maart ’n rubriek oor dié uitdaging geskryf ná die verwoestende brand in Masiphumelele, Vishoek, waarin hy praktiese oplossings voorstel. “Talle nieregerings­organisasies het daarop gereageer, maar niks van die Stad se kant af nie. Dit was nie eens ’n politiese rubriek nie.  Paaie “Die Stad vergroot eerder sy begroting vir reaksie op die brande. Die langtermyn-oplossing is die verskaffing van behoorlike behuising.” Hy meen brandbestande boumateriaal moet verskaf word. En brandweerwaens kan makliker toegang kry met behoorlike paaie. “Die grootse kwessie is egter elektrisiteit. In nedersettings waar krag geïnstalleer is, is die voorkoms van brande heelwat verminder.” Richard Bosman, uitvoerende direkteur vir veiligheid en sekuriteit, sê: “Ongelukkig, is daar geen maklike oplossing vir die voorkoming van brande in informele nedersettings nie. “Dis ’n ingewikkelde situasie wat ’n veelledige benadering – opvoeding, herblokkering en opknapping van informele nedersettings – verg.”