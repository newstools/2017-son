WAT in ­Brackenfell begin het as ’n klopjag deur die Valke se dwelmeenheid (Saneb) op ’n beweerde hidroponiese dagga-laborato­rium, het gelei tot die beslaglegging van talle onwettige vuurwapens en meer as 2 000 patrone van verskillende soorte. Dié klopjag is Vrydag uitgevoer en ’n 48-jarige verdagte is op die spot gearresteer. Kapt. Lloyd Ramovha, Valke-woordvoerder, sê dié klopjag was deel van ’n blitsaanval op misdaad oor die feestyd. Hy sê die lede van die Valke het gereageer op ’n wenk oor die bestaan van ’n beweerde dwelm-lab by ’n huis in Colombart-straat in Brackenfell.  ­­Die Valke se klopjag op dié huis het gelei tot die ontdekking van daggaplante wat hidroponies (deur waterkultuurtuinbou) gekweek is, daggakoppe en -olie, en toerusting wat gebruik is in die vervaar­digingsproses. Die waarde van die gekonfiskeerde goedere word op R400 000 beraam. Handel Verdere ondersoek het die polisie gelei na ’n kluis waar vuurwapens ontdek is, asook twee handpistole en vyf gewere wat in ’n garage versteek was. Die verdagte verskyn môre in die Kuilsrivier-landdroshof op klagte wat verband hou met die besit van onwettige vuurwapens en ammunisie, asook die handel in dagga.  Die Valke se hoof in die Wes-Kaap, genl.maj. Nombuso Khoza, het sy span geluk gewens met hul uitstekende werk. “Daar is ’n ou sêding wat lui voortreflikheid is nie ’n bestemming nie, maar ’n volgehoue reis sonder ’n einde. “Die Valke sal, in samewerking met ander wetstoepassingseenhede voortgaan met pogings om die veiligheid van inwoners te verseker.  “Die kriminaliteit rondom vuurwapens in die provinsie bly ’n prioriteit en dit is ’n kritieke missie wat ons nie sal skroom om aan te pak nie,” het sy gesê. 