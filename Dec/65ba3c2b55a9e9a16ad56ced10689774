DIE DA in die Kouga-munisipaliteit het dié week wyk 5 in die tussenverkiesing behou. Nqaba Bhanga, provinsiale DA-leier, het die nuwe raadslid, Wilma Coenraad, gelukgewens en gesê sy verteenwoordig ’n nuwe begin vir ál die inwoners van wyk 5. Wyk 5 was vakant nadat Desmond Petersen ná ’n tugproses uit die DA geskors is. “In ’n streng betwiste verkiesing het 1 921 van die 3 622 geregistreerde kiesers die winderige en reënerige weersomstandighede in Humansdorp getrotseer om te stem. Uit die 53% van die kiesers wat gestem het, blyk dit die DA het 763 stemme, die ANC 612, ’n onafhanklike kandidaat 517 en die EFF 8 stemme gekry. “Die DA-beheerde Kouga-munisipaliteit het groot vordering gemaak met die verbetering van dienslewering, die bekamping van korrupsie en die skep van werkgeleenthede,” sê Bhanga.