PACALTSDORP. – Hy arbei nou in cyber space vir sy Heiland. Dit is hoe ’n voormalige Son-fotograaf, William April (57), tans sy deel doen vir die Koninkryk – via social media. April was Son se eerste vryskutfotograaf toe die koerant vir die eerste keer in 2007 in die Suid-Kaap versprei is. April vertel: “Dis nou al vyf jaar dat die Here my op Facebook gebruik om mense te bemoedig en om op sosiale media in die kuberruimte die Blye Boodskap te versprei.  “Dis ’n profetiese bediening en spreek lewe vir mense in donker dieptes.” April het reeds derduisende ­volgelinge op sy Facebook-blad. Daar bemoedig hy mense, versterk hulle en gee hoop.  Hy sê God het al wonderbaarlik vir mense deurgekom op geestelike, liggaamlike en finansiële gebied. April se Facebook-volgelinge staan nou reeds op 22 000. April is nie ’n man wat kan stilsit nie.  “Ek het ’n bietjie meer as ’n jaar gelede ’n sweismasjien gekoop. “Ek is ongeskik verklaar vir werk. Ledigheid is die duiwel se oorkussing.  Gebod “Toe besluit ek om in my vrye tyd hekke en burglar bars te maak.  “Die duiwel weet mos van die gebod ‘jy mag nie steel nie’!  “Mense moenie hul talente onder die maatemmer wegsteek nie.”