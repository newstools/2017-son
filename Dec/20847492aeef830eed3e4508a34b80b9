ATLANTIS. – ’n Man se spulsheid het ses gesinne dakloos gelaat. Dís die drama wat hom die naweek in Kanonkop afgespeel het. Volgens Anastacia MacKay (18) het haar kind se pa op haar ge-cheat terwyl hulle saam in ’n wendyhuis in haar ma se yard gebly het. MacKay sê: “Oor sy spulsheid het ek hom toe gelos.” Sy vertel dat die vorige boyfriend van haar eks se nuwe girlfriend toe baie daar aangekom het. Hy het aan haar vertel hoe seer hy voel dat sy girl hom gelos het vir haar kind se pa. MacKay sê sy wou niks meer met enige van die partye te doen gehad het nie. Sy vertel: “Vrydagmiddag het die jong weer hier rondgedwaal terwyl almal nog by die werk was. Skielik het my kind se pa se wendyhuis woes begin brand terwyl die jaloerse eks-boyfriend vinnig uit die jaart gehardloop het.”  Asof dit nie genoeg is nie, het nog inwoners afgetjop toe hul huise ook deurgeloop het. Nicolene Laberdien, wat ook haar plek in die brand verloor het, hetvertel: “Ek is ’n enkelouer met vyf kinders. Ek het die wendy nou onlangs gekoop en werk vir my kinders.  Krismisklere “Dis nie lekker om uit die werk te kom en te sien jou blyplek is tot op die grond afgebrand nie.”  Desire Alexander sit in dieselfde bootjie. Sy vertel: “Ek is ook enkel met drie kinders vir wie ek al Krismisklere begin koop het. Nou is dit alles weg.” Ivy Thomas sê die brand het agter in haar jaart begin. Sy sê: “Ek weet nie presies wat gebeur het nie, maar hoor ook die storie van ’n jong wat dalk die plek aan die brand gesteek het omdat hy kwaad is vir sy meisie.” Rdl. Barbara Rass sê die stad het uitgereik na die gemeenskap en wou tydelike blyplek in ’n saal reël, maar dit is van die hand gewys. Die oorsaak van die brand word nog ondersoek.