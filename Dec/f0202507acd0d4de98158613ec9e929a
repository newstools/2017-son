’N GEMEENSKAPSWERKER van Hanover Park help nou vele ander inwoners ná haar seun se moord. Kashiefa Mohammed het Sondag haar seun Rafiek se 18de verjaardag gevier en aan meer as 30 behoeftige kinders pakkies lekkernye uitgedeel. Volgens Mohammed het lede van die Kaapse klopse ook die kinders vermaak. Bendelede het Rafiek op 19 Maart vanjaar, op sy mammie se verjaardag, doodgesteek. Mohammed het gesê: “My kind sou Sondag 18 jaar oud geword het. “Ek probeer terugploeg in die gemeenskap en wil die kinders bewus maak van die veldtog 16 dae van geen geweld teen vroue en kinders. Baie van ons kinders word jonk vermoor oor hulle nie lid van ’n bende wil wees nie. “Verskillende organisasies in die gemeenskap en ook van ander gemeenskappe het pamflette uitgedeel en van huis tot huis gegaan om met die mense te praat.” Mohammed is die hoofrolspeler in die movie Gatvol, wat handel oor sewe vroue van Hanover Park wat hul onskuldige kinders in bendegeweld verloor het. Gatvol is ’n week gelede in die Labia-teater in Gardens bekend gestel. Dit beeld die lewe uit van onskuldige kinders wat in Hanover Park deur bendelede vermoor en verkrag word. Vier mans is kort ná Rafiek se moord gearresteer en is in die Pollsmoor-gevangenis. Hulle is aangekla van moord en sal op 15 Januarie weer in die Wynbergse landdroshof verskyn.