DIE Britse swaargewigbokskam­pioen Anthony Joshua het uit ’n onverwagte oord ’n kompliment gekry. Die voormalige wêreldkampioen Wladimir Klitschko sê hy is daarvan oortuig Joshua kan die swaargewigtitels verenig. Klitschko se heerskappy van ’n dekade in die swaargewigafdeling het op 29 April tot ’n einde gekom toe Joshua hom in die 11de ronde uitgeslaan het. Klitschko het oomblikke daarna aangedui hy is gretig vir ’n herontmoeting, maar hy het ’n paar dae daarna uitgetree. Joshua is tot dusver onoorwonne en is die houer van die IBF-, IBO en WBA-gordel. Klitschko het in ’n onderhoud met The Sun gesê: “Ek het die aflosstok nou aan ’n jonger leeu oorhandig. Ek hoop van harte hy sal dit nog baie lank by hom hou. By my is daar geen twyfel dat hy die swaargewigafdeling kan verenig nie.  “Hy is absoluut daartoe in staat. Hy het alles aan sy kant.” Alle aanduidings is dat Joshua sy titels einde Maart teen Joseph Parker van Nieu-Seeland in Cardiff op die spel sal plaas. Parker is die WBO-kampioen en is boonop ná 24 gevegte nog onoorwonne. Joshua is in sy 20 gevegte nog nie geklop nie. Parker sê hy is oortuig hy sal Joshua sy eerste nederlaag toedien. Hy moet egter pasop dat hy nie sý eerste nederlaag ly nie. Joshua het dalk net méér plofkrag in sy houe.