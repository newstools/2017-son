KWOTAS het ’n vloekwoord in Suid-Afrikaanse rugby geword. Wanopvattings en vooroordele wat verband hou met die onderwerp van die sogenaamde kwotastelsel moet uitgeroei word as ons vorentoe wil gaan as ’n rugbynasie. Selfs in die buiteland is daar ’n persepsie dat swart spelers die Bokspan verswak. Jeremy Guscott, die legendariese senter van Engeland, het laas naweek in sy rubriek geskryf Suid-Afrika moet wegdoen met kwotas as hy weer ’n krag in wêreldrugby wil wees.  Dit maak egter geen sin nie, want die meerderheid van die spelers wat vanjaar vir die Bokke uitgedraf het, was wit spelers. Dit is in inderdaad ’n belaglike stelling om te maak. In Suid-Afrika se laaste toets van die jaar teen Wallis in die Principality-stadion in Cardiff was daar net drie spelers van kleur in die beginspan wat met 22-24 teen die Rooi Drake vasgeval het. Die spelers was Siya Kolisi onder die voorspelers en Dillyn Leyds en Warrick Gelant wat agterlangs op die vleuels uitgedraf het. Wanneer die Bokke sleg vaar, is daar ’n neiging dat die kwotastelsel daarvoor blameer word. Die Suid-Afrikaanse Rugby-unie (Saru) het dit reeds duidelik gemaak hul teiken is om 50% swart spelers in die Bok-span vir die ­Wêreldbeker-toernooi in 2019 in Japan te hê. Die realiteit is egter dat daar oorgenoeg talentvolle spelers van kleur in die land is om van te kies. Die spelers moet net, soos die Maori All Blacks, ’n geleentheid gegee word om op nasionale vlak mee te ding. Dit is die enigste manier vir hulle om te wys waartoe hulle in staat is.  SÓ LYK MY SPANNE: 15. Warrick Gelant, 14. S’bu Nkosi, 13. Lionel Mapoe, 12. Lukhanyo Am, 11. Makazole Mapimpi, 10. Da­mian Willemse, 9. Rudy Paige, 8. Nizaam Carr, 7. Uzair Cassiem, 6. Siya Kolisi (k), 5. Salmaan Moerat, 4 Lubabalo Mtyanda, 3. Trevor Nyakane, 2. Scarra Ntubeni, 1. Beast Mtawarira. PLAASVERVANGERS: 16 Edgar Marutlulle, 17. Lizo Gqoboka, 18. Ox Nché, 19. Sikhumbuzo Notshe, Abongile Nonkontwana, 20. Andisa Ntsila, 21. Embrose Papier, 22. Juan de Jongh, 23. Curwin Bosch. ANDER SPAN: 15. Gio Aplon, 14. Cheslin Kolbe, 13. Juan de Jongh (k), 12. Damian de Allende, 11. Dillyn Leyds, 10. Elton Jantjies, 9.Embrose Papier, 8. Andisa Ntsila, 7. Sikhumbuzo Notshe; 6. Thembelani Bholi, 5. Marvin Orie, 4. Aston Fortuin 3.Ox Nché, 2. Bongi Mbonambi, 1. Lizo Gqoboka, PLAASVERVANGERS: Manie Libbok, Travis Ismaiel, Ali Vermaak, Juarno Augustus, Godlen Masimla, Courtnall Skosan, Sergeal Petersen, Raymond Rhule.