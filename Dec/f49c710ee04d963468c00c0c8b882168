TIMOTHY Omotoso (58), die Nigeriese pastoor wat teregstaan op 48 klagte van mensehandel en seksuele geweld, se twee ­recruiters het hulle gister by hom in die beskuldigdebank in die Baaise landdroshof aangesluit. Lusanda Sulani (36) van Durban en Zukiswa Sitho (28) met adresse in Humewood en Redhouse in Port Elizabeth, het saam met Omotoso op aanklagte van mensehandel en seksuele geweld verskyn. Sulani is agt maande swanger. Omotoso het gister weer Bybel in die hand die hof binnegekom. Die Valke se mensehandel-eenheid het Sulani en Sitho op 21 November in hegtenis geneem. Albei is op borgtog vrygelaat. Sulani gaan na Durban terugkeer. Sitho het onlangs ’n baba gehad. Anders as by die pastoor se vorige hofverskynings, was daar nie vroegoggend ’n toeloop van sy ondersteuners nie. Daar was ook nie ’n lang tou mense wat by hof 22 se ingang gewag het nie. Die parkeerterrein, wat afgesper is ter voorbereiding vir die ondersteuners se plakkaatbetoging en singery, was doodstil. Hulle het eers ná die hofverrigtinge van hulself laat hoor. Sulani en Sitho se gesigte is deur die ondersteuners toegegooi toe hulle die hofgebou verlaat. Hulle is vinnig weg in ’n wagtende wit Mercedes. Die saak is tot 29 Januarie 2018 uitgestel. Dit is sodat die staat se aansoek by die nasionale departement van openbare vervolging vir ’n sertifikaat om alle sake teen Omotoso landswyd te laat sentraliseer, afgehandel kan word. Die staat het ook by die departement aansoek gedoen om die klag van afpersing by die aanklagte teen Omotoso te voeg. Peter Plaatjies, ondersoekbeampte, het in Mei in Omotoso se borgtogaansoek getuig dat vroue wat jong meisies vir Omotoso gewerf het (met verwysing na Sitho en Sulani), ook ondersoek word. Hy’t gesê hulle sal hulle waarskynlik by hom in die beskuldigdebank aansluit. Plaatjies het verder getuig die jong meisies wat gewerf is, is na Durban geneem waar die “hench ladies” hulle na Omotoso se kamer geneem het. Hy het hulle dan gevra wat hulle van hom wil hê.  As hulle geantwoord het dat hulle verwag dat hy ’n geestelike vader vir hulle moet wees, het hy kwaad geword, want dit was nie die antwoord wat hy wou hoor nie. Dan het past. Omotoso die “hench ladies” uitgetrap omdat hulle nie die meisies reg voorberei het nie. Past. Omotoso bly steeds in aanhouding.