SIBANYE FC se leuse is “Bring Communities Together” en dít is presies wat dié sokkerspan Saterdag gedoen het. Dié nuut gestigte span wat in die Tweede Liga speel, het glad nie tyd gemors om deel te word van die gemeenskap nie.  Al het Sibanye Saterdag in Oos-Londen in sy laaste wedstryd van die jaar met 0-3 teen Tornado vasgeval, het hy steeds kans gehad om die gemeenskap te help. Die klub het Saterdag drie plaaslike spanne vereer vir die bydrae wat hulle in Sibanye se kort bestaan gemaak het. Uithelp Westlake, Stardrift en Park United het elkeen R10 000 ontvang.  Die Sibanye-spanbestuuder, Brendon Bosman, het verduidelik waarom hulle dié spanne uithelp.  “Die drie klubs het ons basies gehelp om ’n span bymekaar te sit. “Ons span is vanjaar baie vinnig gevorm en daarom het ons nie spelers gehad nie. “Ons het toe by die drie klubs hulp gevra en hulle het ons van hul beste spelers gegee,” sê Bosman.  Hy sê die borgskap is net om dankie te sê aan die spanne. “Ons doel hiermee is om die klubs te help om te ontwikkel.  “Sodoende sal hulle weer beter spelers aan ons kan verskaf. “Ons doel is ook natuurlik om as klub te groei. Ons wil sokker in die Oos-Kaap ontwikkel om die spelers almal ’n span te gee om op trots te wees.” Bosman voeg by dat hulle gereed is om die nuwe jaar aan te vat en verwag van sy span om al hoe beter te vaar. “Met dié spanne agter ons, kan ons net beter.”