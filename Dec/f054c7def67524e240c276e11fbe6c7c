WANNEER jy die naam Hennie van Rooyen hoor, dink jy outomaties aan die Apple Express-stoomtrein. Van Rooyen (61), wat van Despatch af is, is sowat 45 jaar al ’n gekwalifiseerde treindrywer en bestuur sedert 1981 die Appeltrein.  Gister het hy opnuut van oor tot oor geglimlag toe die Baaise Appeltrein vir die eerste keer in sewe jaar weer begin stoom het.  Die laaste treinrit was op 29 Desember 2010. Die trein het sedertdien weens finansiële redes nie weer geloop nie – tot gister.  “Ek het in 1973 as stoker begin werk by die Sydenham Local Station. In 1981 het ek die Apple Express se treindrywer geword. Lekker “Daar is niks soos die gevoel om ’n stoomtrein te ry nie. Die stoom praat met jou. “Behalwe dit, is dit lekker om buite in die natuur te wees en om ander plekke te kan sien.”  Hy meen die Apple Express, wat nou as die Nelson Mandela Bay Steam Train bekend staan, gee hom ’n warm gevoel. “Dit was soos om uit ’n droom wakker te word. Dit was veral lekker om vanoggend (gister) die kinders se gesigte te sien, want ek is seker hulle het nog nooit ’n stoomtrein gesien nie.” Volgens hom is hy nou betrokke by Transnet se School of Rail en lei hy ander voornemende stokers en masjiniste op. Hy tree op 63 af en beoog om tot dan nog ’n treindrywer te wees.  