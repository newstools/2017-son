SA RUGBY (Saru) sal eers in die nuwe jaar ’n besluit oor die toekoms van die Springbok-afrigter, Allister Coetzee, neem. Saru het Vrydag ’n amptelike verklaring uitgestuur wat lui: “Om die media te help in hul verslaggewing en in die lig van aansienlike bespiegeling, stel ons julle in kennis dat SA Rugby nie voor die nuwe jaar sal kan reageer op vrae as gevolg van gissings oor die afrigting van die nasionale span nie. “Talle vergaderings en die hersiening van alle nasionale spanne is tans aan die gang. Planne vir alle spanne sal voortaan dus eers in 2018 bevestig word.” Volgens ingeligtes soek Saru eers regsadvies voordat Coetzee van sy pos as Bok-breier verwyder sal word. Coetzee het vermoedelik Woensdag met Rassie Erasmus, die Bokke se nuwe direkteur van rugby, vergader. Toetie sal in die nuwe jaar, ná net twee jaar aan die stuur van die Bok-span, die trekpas kry. Vervang Hy gaan blykbaar van sy pos verwyder word wanneer “ál die Arbeidswet-hindernisse uit die weg geruim is”. In dié stadium wil dit voorkom asof Toetie nie vervang gaan word nie. Erasmus gaan na verwagting bloot net hulpafrigters aanstel om onder hom te werk. Die direkteur van rugby gaan in sy nuwe rol volle beheer oor die Bokke neem. Hy gaan verantwoordelikheid neem vir die spankeuses sowel as wedstrydplanne. Jacques Nienaber, die verdedigingsghoeroe, sal beslis ’n lid van die afrigtingspan wees. Die voormalige vaskopstut van Frankryk Pieter de Villiers word as ’n moontlike skrumdokter genoem. Coetzee kon tot dusver net 11 uit 25 toetse in beheer van die Springbok-span wen. Dit is ’n wenpersentasie van net 44%. Die 54-jarige boorling van Grahamstad se mandaat is 65%. Dit is ongelukkig net nie goed genoeg nie.