EEN uit drie kinders word seksueel misbruik voordat hulle 18 jaar oud word en ’n vrou word elke vier uur in Suid-Afrika vermoor. Só het Check Africa, ’n navorsingsgroep, gister by ’n paneelbespreking as deel van die 16 dae van aktivisme teen geweld teen vroue en kinders gesê. Dis aangebied deur die Saartjie Baartman-sentrum vir mishandelde vroue en kinders in Manenberg. Dorothea Gertse, die sentrum se hoof- maatskaplike werker, sê die voorkoms van misbruik en geweld is oorweldigend.  “Met 66 kindermoorde wat alleen in die Wes-Kaap aangemeld is, is 2017 ’n jaar wat ons net weer daaraan herinner dat die kwesbaarste lede van die samelewing te dikwels onbeskermd gelaat word,” sê sy.  Gertse wys ook op die trae reaksie nadat kindermishandeling aangemeld word.  “Dit kan tot ses maande duur voordat die owerhede ingryp. Baie tragiese dinge kan in daai tydperk gebeur.” Sy sê hulle weet die dader is dikwels ’n familielid of bekend aan die slagoffer. “Die moeders is selfs ook soms slagoffers van mishandeling. En dit is ’n stryd om hul kinders te beskerm teen gewelddadige gemeenskappe.” Lucy Jamieson, ’n senior navorser van die Children’s Institute by die Universiteit van Kaapstad, was ook ’n paneellid.  Sy sê baie SA kinders beleef komplekse traumatiese ervarings sonder voldoende ondersteuningstelsels om hulle te help herstel.  “Trauma oor generasies, waar ouers self die slagoffers van geweld, verwaar­losing of mishandeling is, verminder die kanse om ’n omgewing te skep wat kan help met die herstel vir moeder en kind,” sê sy.  Gertse en Jamieson het albei gepleit vir vroeër ingryping, vinniger reaksie as misbruik aangemeld word, asook beter samewerking tussen professionele persone en agentskappe wat betrokke is by kinderbeskerming.  Gertse sê om rêrig ’n verskil te sien, moet daar diep maatskaplike veranderinge wees. “Daar moet zero tolerance wees en diegene wat geweld pleeg en daarvoor verantwoordelik is, moet op alle vlakke aanspreeklik gehou word.” Aanklop Daar was ook twee sur­vivors van gesinsgeweld wat ’n bydrae gelewer het tot die paneelbespreking.  Hulle is 2 van die tussen 300 tot 400 vroue en kinders wat maandeliks by die sentrum om hulp aanklop. Een van dié vrou vertel: “As dit nie vir die sentrum was nie, sou ek nie vandag hier gewees het nie.  “Ek was in ’n donker plek en my verhouding het my laat voel asof ek nie meer wil leef nie. “Ek is na die sentrum verwys.  “Hulle het my hele lewe hier verander en my en my kinders gered.” Sy doen ’n beroep op ander vroue wat mishandel word, om uit te praat en hulp te kry. Sy sê dit is ál manier waarop hulle hulself en hul kinders kan red. 