DIE nuutaangestelde ANC-burgemeester van die Hantam-munisipaliteit in die Noord-Kaap is dié week van bedrog aangekla. Dit blyk nou dat die poppe gaan dans in Calvinia, waar John Swarts, ’n lid van die publiek, die klag teen Roger Swartz, die huidige ANC-burgemeester, gaan lê het. Die klag hou verband met beweerde fake reis- en verblyfeise wat uit Mei dateer. Die DA het die ongerymdhede oopgevlek. Dit hou verband met die ANC se provinsiale verkiesingskonferensie wat van 5 tot 10 Mei in Colesberg gehou is. Die drie ANC-raadslede en ’n driver van die Hantam-burgemeester is glo onder valse voorwendsels na ’n werksessie van die departement van maatskaplike ontwikkeling genooi. Dit het kwansuis op dieselfde dae in Colesberg plaasgevind.  Dr. Izak Fritz, DA-woordvoerder oor maatskaplike ontwikkeling, sê hy het bewyse dat drie raadslede en mayor Roger op ’n briefhoof van die departement van maatskaplike ontwikkeling uitgenooi is na ’n gefabriseerde workshop oor maatskaplike verligtingsprogramme. “Sodoende kon en het hulle die verkiesingskonferensie van die ANC in Colesberg bygewoon.” Die DA het agterna vasgestel daar was nooit so ’n program of werksessie nie. Daarom beskou hy die drie gesamentlike eise vir meer as R17 000 wat vir die fiktiewe workshop ingedien en verkry is, as bedrog. Volgens die klaer het hy eers ’n klag gaan indien by die munisipale bestuurder, Jannie Swartz (die mayor se oom). Hy wou hê die issue moet as ’n agendapunt op die laaste raadsitting op 6 Desember bespreek word. Son op Sondag verneem van die plaaslike polisie die klaer het Vrydag ook ’n bedrogklag teen die vier ANC-raadslede en die mayor se driver aanhangig gemaak. “Ons as gemeenskap beplan ’n optog teen die Hantam-munisipaliteit, asook teen die polisie om op te tree teen die vier, want dis uit en uit bedrog,” het Swarts gesê. Die munisipale bestuurder, Jannie, het vroeër gesê hy’t nog geen geskrewe klag of skrywes oor die kwessie ontvang nie.