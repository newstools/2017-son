WIE ook al aan die einde van die jaar as ANC-leiers gekies word, is nie noodwendig nuwe besems nie.  Die stofwolke van ons land se “Guptafikasie” gaan oor almal bly hang. Die meeste was bondgenote in 2012 se Jacob Zuma-kamp toe konferensiegangers Kgalema Mo­tlanthe as ANC-presidentskandidaat gekelder het.  Montlanthe het glad nie swak gevaar in sy kort tydperk as staatspresident nie. Dis was nadat hy ontplooi is as plaasvervanger vir Thabo Mbeki, wat deur die nuwe leierskorps in Luthuli-huis uit die parlement “teruggeroep” is.  Dit sal ’n herhaling van die kamerade se uiterste skynheiligheid wees wanneer wie ook al as ANC-leier gekies word. Die wittebrood van die nuut verkose faksie sal ook van korte duur wees voordat almal wéér voor die volgende konferensie ander bondgenote soek om die leierskap oor te neem.  Waar was Cyril Ramaphosa, Lindiwe Sisulu, Jeff Radebe, Baleka Mbete, Zweli Mkhize en Nkosazana Dlamini-Zuma toe Zuma loshande teen Motlanthe geseëvier het? Hulle was toe ewe hand om die blaas met Vader Jakob en op daai einste lys van sy uitverkorenes. Almal het hul pond vleis by die indoena van die Nkandla-paleis gekry. Cyril is vir sy “lojaliteit” beloon met die adjunkpresidentskap. Lindiwe as senior minister. Gaan maar die lojaliteitspryse van die ander op die lys na... Oor Matthew Phosa se kop hang g’n wolk van omstredenheid nie. Hy’t as premier van Mpumalanga uitgeblink as brugbouer met sy proaktiewe provinsiale kabinet. Daar is egter twyfel by politieke ontleders of hy in Desember genoeg kruisies agter sy naam sal kry vir die titel van kroonprins van Mzansi. Phosa is ’n praktiserende prokureur. Hy behoort ’n goeie keuse te wees, veral vanweë sy sin vir reg en geregtigheid, asook re­spek vir die rule of law.  As eerbaarheid vir ’n leiersposisie in die ANC hoog op die lys kriteria is, sou Motlanthe die man in die Uniegebou gewees het. Dit is dus beter dat Phosa sy aspirasies heroorweeg en sy gewig gooi agter die #SaveSouthAfrica-beweging. Oor Ramaphosa se kanse om sy neus in die wedloop voor dié van Dlamini-Zuma te kry, kan daar baie geredeneer word. Maar hy’t bewys hy is nié die ram wat die staat se kapers uit die pad sal loop nie. Ál die roadshows van die hoopvolle ANC-presidentskandidate is eintlik net ’n foefie, ’n mors van tyd, energie en hulpbronne.  Dit wys eintlik hoe diep verdeeld dié party is. Dis after all die afgevaardigdes op die konferensie wat uiteindelik die uitslag van die leierskapstryd gaan bepaal.  Die 2017-konferensie se samestelling kan radikaal van voriges verskil, want dié keer word afgevaardigdes met die hand deur hul takke uitgesoek om vir voorkeurkandidate te stem. En soos die wind tans in die ANC waai, is daar bedenkinge oor die ledetal van takke wat die deurslag sal gee wanneer die stemme getel word.  Moenie verbaas wees as dié wat ’n belang by die konferensie se uitslag het, dalk dikker beursies as vorige kere gaan uitpluk nie. Omkopery? Korrupsie? Dít kan bo alle twyfel die uitslag van die stemme bepaal. Onder die Zuma-bewind is die verloorders buite die ANC geforseer. Dis tipiese politieke suiwering, want die ANC se voortbestaan om te regeer, hang blykbaar deesdae van blinde lojaliteit af.  En daai lojaliste moet met ministersposte beloon word, al is hulle nie van die regte stoffasie gemaak nie. Kyk maar na die opgang van die stoere Zuma-pryssangers – Malusi Gigaba, Bathabile Dlamini, Des van Rooyen, Lindiwe Zulu ...  En wie het nog geloof in Faith Muthambi behalwe Zuma? ’n Mens sou liewer met Vytjie Mentor as minister van vrouesake kon toor.  Die ANC se 8 Januarie-verklaring lui dis die jaar van O.R. Tambo, gestorwe president van dié bevrydings­beweging. Met ál die woelinge en moddergooiery (én stoelgooiery) wonder ek: Wat sou ’n struggle-held soos Tambo sê oor sy geliefde ANC wat nou politieke selfmoord pleeg?  Of die ANC, Cosatu en SAKP se drieledige alliansie ná Desember nog sterk gaan staan, is vir ’n sangoma moeilik om te bepaal. Oor wie Zuma gaan opvolg, het mense buite die ANC g’n sê nie.  Maar mag ek tog ’n versoek aan die “nuwe” leier rig? Sluit asseblief die Saxonwold shebeen, want ons land betaal ’n té duur prys.