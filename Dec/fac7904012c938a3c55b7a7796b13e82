NES ’n hond is hy met ’n ketting teen ’n paal vasgemaak en herhaaldelik oor sy lyf geslaan – na bewering deur ’n plaasboer van Klapmuts.  Die slagoffer, Curtley Pieterse van Groot-Drakenstein, werk vir Special Protection Services, ’n maatskappy wat sekuri­teits­dienste aan plase in die streek lewer. Luidens ’n Facebook post op Vrydag 23 December het Pieterse in die vroeë oggendure van Donderdag 21 Desember die boer gebel om hom te waarsku teen verdagte aktiwiteite op sy plaas. In die post staan dat die boer die volgende oggend persoonlik gereageer en Pieterse daarvan beskuldig het dat hy daaroor gelieg het – waarna die boer hom na bewering aangerand het. Luidens die Facebook-inskrywing het ’n ooggetuie die boer geïdentifiseer. Son mag sy naam en plaas se naam nie publiseer nie tensy hy in die hof verskyn het.  Die ooggetuie het ook aangevoer Pieterse is met ’n slot aan ’n paal vasgeketting en lelik aangerand. In ’n verklaring beskryf Pieterse hoe hy herhaaldelik met die swaar ketting deur sy gesig en oor sy lyf geslaan is terwyl hy nog aan die paal vasgeketting was. Die skrywer van die Facebook post verduidelik Pieterse het ernstige beserings opgedoen, insluitend ’n geskeurde verhemelte, gebreekte neus en ribbe, en geskeurde kuitspiere.  Die slagoffer sukkel om te praat en worry dat van sy beserings permanent kan wees.  Kapt. FC van Wyk, ’n polisiewoordvoerder, het bevestig die omstandighede rondom ’n saak van poging tot moord word ondersoek nadat ’n 21-jarige man Vrydag 06:30 op ’n plaas in Klapmuts aangeval is. Alan Winde, provinsiale minister van ekonomiese geleenthede, het bevestig die vermeende oortreder is steeds in aanhouding en sal op 8 Januarie hof loop vir ’n borgtogaansoek. “ ’n Aantal getuies het verklarings afgelê oor die saak. Die slagoffer is intussen ontslaan uit die hospitaal en is afgeboek by sy werk.” 