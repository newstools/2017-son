MTHATHA Bucks se mikpunt vir die seisoen is nou heeltemal anders as aan die begin van die Nasionale Eersteliga-sokkerseisoen. Dit kom nadat Jomo Cosmos die span van Oos-Londen Sondag in die Vosloorus-stadion met 2-1 geklop het.  Bucks is nou ná 15 wedstryde in die 15de plek met 13 punte. Dit beteken die span is nou in ’n relegasiegeveg en is net drie punte bo Ubuntu Cape Town, wat in die laaste plek is. Die nederlaag teen Cosmos is nou Bucks se agtste van die seisoen – die meeste onder al die spanne in die Eerste Liga. Cosmos het met dié oorwinning na die tweede plek geskuif en lyk goed om weer promosie te kry. Die Bucks-breier, Duncan Lechesa, sê sy werk nou is om te verseker Bucks word nie gerelegeer nie. “Ons kan nie meer praat oor die uitspeelrondes of promosie nie. Dit was miskien wat die span aan die begin van die seisoen in gedagte gehad het, maar nie meer nie,” sê hy. Lechesa is nou al twee weke in beheer en hy meen Bucks lyk nie na ’n slegte span nie. Daar kort egter net ’n paar dinge. “Die span het baie goeie eienskappe. Ek glo as ek ’n bietjie meer tyd het om saam met almal te werk en die spelers begin my filosofie aanvaar en in werking stel, sal ons goed doen.” Die breier sê die span se toewyding is vir eers genoeg.  “Ek kan glad nie kla oor die spelers nie. “Hulle werk baie hard en weet hulle sal ’n bietjie meer moet fokus om die span uit die moeilikheid te help.” Bucks se eerste stryd volgende jaar is ’n wegwedstryd op 5 Januarie in die Athlone-stadion teen die taai Cape Town All Stars.