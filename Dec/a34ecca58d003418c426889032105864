’N PA het gister in trane uitgebars toe hy vertel oor sy seun wat Vrydagaand op kort afstand vol bullets gepomp is. Jason Molosi (27) van Brinkweg in Bloemendal het op die toneel aan sy skietwonde beswyk. Sy hartseer pa, Michael, sê gister aan Son hy het Vrydag reeds geslaap toe daar omstreeks 23:00 ’n harde klop aan sy voordeur was. Hy sê hy het aanvanklik vir die persoon gesê om te gaan, want almal slaap reeds. Volgens Michael het hy die voordeur oopgemaak toe hy hoor die persoon is die suster van een van Jason se vriende. Michael sê toe hy die deur oopmaak, sê die vrou sy seun lê doodgeskiet op die hoek van Buys- en Berginsstraat, net ’n paar strate weg van sy ouerhuis. Volgens Michael het die polisie die moordtoneel al afgesper toe hy daar opdaag. Hy sê Jason se lyk was ook toe reeds toegegooi. Michael sê hy verneem Jason is op kort afstand doodgeskiet. Volgens hom het agt bullets sy kind se liggaam deurboor.  Hy sê op die toneel is altesame nege patroondoppies gevind. Michael sê verder Jason is in onder meer sy bors, rug en arms getref. Volgens hom het Jason se selfoon nog langs hom gelê. Hy het ook ’n lighter in een van sy broeksakke gevind. Michael sê hy weet nie wat aanleiding tot die skietery gegee het nie.  Volgens Michael het Jason Vrydag toe hy van die werk af kom, normaal opgetree. Hy het gewerk vir Sweet Connection in Korsten.  Hy het saam met die gesin televisie gekyk en is omstreeks 19:00 by die huis uit. Michael sê Jason het nie gesê waarheen hy op pad is nie. Volgens Michael het vriende van Jason wat verder af in die straat woon, gesê hy was vroeër Vrydagaand by hulle. Hy is toe later alleen daar weg. Michael sê hy was Saterdag heeldag so histeries dat hy medikasie moes neem.  Begrafnisdiens Hy sê hy het in ’n stadium uit die bed opgespring en gesê Jason is by die polisiekamp en dat hy vir hom (Michael) wag.  Michael se kleinkind, Cherelle Bosch, sê haar ­oupa het die hele tyd gebewe.  Volgens Michael was sy seun ongetroud. Hy het egter ’n seun gehad wat ’n paar weke ná geboorte oorlede is. Jason se ma is in 2012 oorlede. Volgens Michael is Jason se begrafnisdiens eerskomende Saterdag. Kol. Priscilla Naidu, ’n polisiewoordvoerder, sê die polisie het Vrydagaand, terwyl hulle besig was met patrolliewerk in Buysstraat, verskeie skote hoor afgaan.  Sy sê toe die cops in Buysstraat afry, het lede van die publiek hulle beduie na die plek waar die lyk van ’n onbekende bruin man lê. Volgens Naidu het die persoon verskeie skietwonde aan sy bolyf gehad.  Naidu sê die slagoffer is later geïdentifiseer as Jason Molosi (27). Volgens haar is die motief vir die moord in dié stadium onbekend. Naidu sê verdagtes is ook nog nie geïdentifiseer nie. Volgens Naidu ondersoek die polisie se provinsiale bendetaakspan ’n moordsaak.