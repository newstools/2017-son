’N STEM binne hom het glo vir hom gesê om drank te steel en dis presies wat hy gepoog het om te doen. Maar dit het nie te glad verloop nie en die man “met superhuman strength” het bevreesde winkelklante onlangs laat spaander in verskillende rigtings. Hy was só sterk dat ses veiligheidswagte glo gesukkel het om hom onder beheer te kry.  Nou gons dit behoorlik in Sonland dat dié amperse drankdief hoog was op ­flakka, die nuwe drug wat deesdae ál meer in die Baai voorkom.  ’n Ooggetuie wat bereid was om te praat, Joseph Arries (50) van Hillside in die Baaise noordelike gebiede, vertel hy was nog verlede Woensdag besig om inkopies te doen by Kenako Mall toe hy die kabaal hoor.  ’n Man “wat definitief hoog was op iets” het in die drankwinkel ingekom en probeer om drank te vat. “Ek was nog besig toe ek ’n geskree van mense hoor. “Mense het na agter gehardloop waar ek naby die stoorkamer was.  “Die een vrou wat daar werk het, sommer vir my gevra ‘where must I hide?’ en toe vra ek haar waar ék moet wegkruip.” Met die hardlopery het Arries sy enkel lelik seergemaak en hy loop nou met ’n voetstuk. Die man – wat volgens ooggetuies vermoedelik op flakka was – het glo vir die werkers gesê iemand binne in hom het vir hom gesê hy moet na die drankwinkel gaan en drank vat. “Toe dinge stiller raak, het ek weer gaan kyk na die man en hy het nie normaal gelyk nie.  “Dit het vyf of ses sekuriteitswagte geneem op hom onder beheer te bring.  “Die guards het selfs toé met hom gesukkel, want hy het hulle almal rondgestamp voordat hulle hom eindelik teen die grond vasgedruk het. “Ek het nog nooit so iets in my lewe gesien nie.  “Ek kan nie sê dis flakka nie, maar ek hoor dit gee ’n mens superhuman strength en daai man het krag gehad.” Son kon nie die persoon opspoor vir kommentaar nie.  Kenako-winkelsentrum se bestuur het aan Son gesê hulle word nie toegelaat om met die media te praat nie en dat hulle geen kommentaar het oor die voorval nie.  Volgens Dawood Lagardien van Families Against Drugs (FAD) weet niemand nog nie presies waarvan flakka vervaardig word nie, maar dat dit moontlik van China afkomstig is. Flakka is bekend as die “zombie drug”. Dit word ook gravel genoem.  Diegene wat flakka misbruik, brabbel in tale wat niemand verstaan nie en beseer hulself. Dit kan gesnuif, mondelings ingeneem of gerook word. Newe-effekte sluit in aggressie, euforie, wilde hartkloppings, hoë bloeddruk, wakkerheid en paranoia. Flakka-misbruik kan lang­termyn-nierskade aanrig en die niere selfs vernietig.