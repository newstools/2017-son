DIE jaar staan einde se kant toe en ’n mens dink onwillekeurig terug aan dit wat met jou gebeur het, waardeur jy gebeur en wat jou gemoed geknak het.  Daardie soort knak wat jou vir ’n oomblik laat glo jy gaan nie weer opstaan nie, jy gaan nie gou recover nie.  En tog doen ons – ongeag die hoofpynpille, die lam gekniel vir gebede en die onsekerheid.  Ons staan op en gaan aan met die lewe en sleep maar die pyn en hartseer so dag vir dag saam. Daardie geprewel oor jou lippe vir krag vir hierdie dag.  Ek dink my terugblik gaan meer oor my afgelope jaar as huiseienaar en my kind wat volgende jaar kleuterskool toe gaan. Dis die komende week Maya Milagro se derde verjaardag. Ek onthou nog hoe ek met Son op Sondag gepraat het ná haar geboorte.  Ek wou daai lewensgroot verandering eerste met julle deel, want julle was my intieme sirkel die afgelope sewe jaar.  Die huiskoop en ma- wees was so ’n significant ingryping in my lewe. My lewe het meer betekenisvol geraak toe ek ma geword het.  Die huiskoop was baie, baie druk om as enkelbroodwinner alles heeltyd aan die kook te hou. Maar ek is daardeur en ek voel soos Caster Semenya met haar vele goue medaljes.  Dis die ma-wees wat my soms skuldig en onseker laat voel. Dit is ongelooflik hoe baie ouers opoffer om te verseker dat hul kinders uitge-sort is. Ek het nie besef ek kan so selfloos wees nie.  Dis ’n jaar dat ek nou in my huis woon en in my tuin grou. Ek weet van backwash (vir die swembad), ek het ’n grassnyer, ’n saag, drie toolboxes en ek weet hoe om alles daarin te gebruik. Ek kan sien ek het op verskillende vlakke gegroei.  Oukei, ek is miskien nog single (en ready to mingle), maar ek weet nou wat dit vat om ’n paar jobs te werk, jou eie ­company te bestuur, ma te wees, ’n huishouding te run en nog tyd vir jouself te skep. En ek kry dit nie altyd in balans reg nie.  Waarom die bepeinsing? Ek was die afgelope week in die Kaap vir die Jakes Gerwel-huldeblyk. Hy is nou al vyf jaar heen. Daar was, soos by talle huldeblyke, die toesprake wat jou hart roer en jou kop aan die dink sit.  Wat vir my uitgestaan het, was die familie se herinneringe en wat hulle van hom mis. Ek het gewonder wat die mense van my sou skryf as ek die dag my kop neerlê. Vrydag bel ’n luisteraar en praat oor myngemeenskappe en die seer en verderf wat agtergelaat word as myne onttrek. Steven het grootgeword in ’n myngemeenskap. Hy verwys na ’n onderhoud en gesprek wat hy in die laat 1980’s met ’n joernalis gehad het. Dit het sy wêreld en lewensvooruitsigte ingrypend verander. Die onderhoudvoerder was glo ek.  Jô, jy kon die wind uit my bors slaan!  ’n Mens wil altyd hê jou werk moet tot mense spreek en jou woorde moet bou pleks van afbreek.  Tog besef ons nie aldag dat ons, ondanks ons pyn en trane, steeds die sonnetjie in iemand se dag (of lewe) kan wees nie.  LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onder­werpe waaroor hulle gesels.