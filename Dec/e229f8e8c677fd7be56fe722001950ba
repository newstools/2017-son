LIVERPOOL sal sy hande vol hê vandag in die Emirates Stadium wanneer hy Arsenal in ’n Premierliga-sokkerwedstryd aandurf. Die Reds het dié seisoen reeds erg deurgeloop oor hul swak verdediging.  Die span is onder meer met 5-0 deur die onoorwonne Manchester City verniel. Tottenham Hotspurs het ook met Liverpool gemors deur die vyfmalige Europese kampioen met 4-1 kaf te draf. Sedertdien het Liverpool goeie stabiliteit getoon en sy verdedigingslinie is ook meer rotsvas. Die span het in sy vorige nege wedstryde net vier doele afgestaan. Die bestuurder Jürgen Klopp het egter sy spelers gewaarsku om nie op hul louere te rus teen ’n gevaarlike Arsenal-aanval nie. Met spelers soos Mezut Özil, Alexis Sánchez en Alexandre Lacazette kan die Gunners enige verdedigingslinie platskiet. “Ons sal beslis baie, baie sterk moet wees agterlangs, anders staan ons nie ’n kans nie,” het Klopp gesê. “Dis Arsenal. Hulle het ’n talentvolle groep. “Hulle is ’n span wat ook baie kanse skep. “Ál my spelers sal presies moet wees, want Arsenal is ’n volmaakte sokkerspan. “Hulle het spelers wat enigiets kan doen. “Arsenal gaan ’n ander uitdaging bied en ons sal gereed moet wees,” aldus Klopp. Liverpool is vierde – een posisie bo Arsenal. – AP