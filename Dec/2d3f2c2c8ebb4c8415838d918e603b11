“F*CK the coloureds and f*ck the whites!” Dít was volgens die oud-Springbok-haker ­Dale Santon die woorde van Gerald Njengele by Sondag se sewestoernooi in Kaapstad. Njengele en Jesse Claassen, Santon se prokureur, was gaste in die Kaapstad-stadion se VIP-area. Volgens Santon was ­Njengele, wat ook onderpresident van WP Rugby is, en Claassen in ’n woordewisseling oor SA Rugby ­Legends se Vuka-ontwikkelingsprogram betrokke. Oor Njen­gele sê Claassen: “Hy het handgemeen geraak. Sy gedrag was heeltemal buitensporig. Hy is ’n lid van WP se uitvoerende raad wat valse en ongegronde bewerings maak. “Hy beweer die SA Rugby Legends se Vuka-ontwikkelingsprogram ondermyn die WP-rugbyunie se eie ontwikkelingsprogram. “Hy wou aan sy woede uiting gee deur my aan te rand. En dit in die teenwoordigheid van die minister van sport en die presidente van ander rugbyunies in Suid-Afrika. “Gerald is magsbehep en voer ’n vendetta teen SA Rugby Legends. “Was dit nie vir Dale wat tussenbeide getree het nie, sou Gerald my beslis met ’n stoel oor my kop geslaan het. Dale het die stoel afgevat.” Claassen sê hy was geskok toe Njengele hom uitdaag om die stadion te verlaat en die geveg buite in die straat voort te sit. “Dít is nie die soort gedrag wat jy van ’n onderpresident van die WP verwag nie. “Selfs Thelo Wakefield, die president van WP Rugby, het my gister gebel om verskoning vir Gerald se gedrag te vra. “Ek gaan dit egter nie daar laat nie. Ek gaan beslis ’n saak van aanranding teen Njengele maak,” het Claassen bygevoeg. Santon sê die situasie was baie vernederend, veral omdat alles voor gerespekteerde gaste in die VIP-area plaasgevind het. Ondersteun “Dit was baie embarrassing. Gerald se gedrag is onaanvaarbaar vir ’n raadslid van WP Rugby.  “Die ­Vuka-program is al nege jaar aan die gang. Rugby Legends ondersteun dit self en kry nie support van SA Rugby nie. “Gerald-hulle het ook ’n streeksontwikkelingsprogram. Hulle wil die Vuka-program doodmaak. As dít gebeur, sal 100 skole nie meer rugby kan speel nie,” verduidelik Santon. Son het Njengele gister om kommentaar genader om sy weergawe van die storie te hoor. Hy het net die foon neergesit sonder om enigiets te sê. Wakefield het namens WP Rugby gister aan Son gesê: “Ja, dié voorval is aan my gerapporteer. Ek het ’n beroep op SA Rugby Legends gedoen om sy weergawe op skrif te stel. “Ek kan nie namens Njengele om verskoning vra nie, maar as ambassadeur van WP Rugby was ek die eerste wat die betrokkenes om verskoning gevra het.  “Ek sal die adjunkpresident, Zelt Marais, raadpleeg en die toepaslike stappe sal gedoen word.”