HY WAS glo onskuldig en is doodgeskiet. Nou is sy familie nou gebroke oor sy skielike heengaan. ’n Man wat volgens die polisie nie ’n bendelid was nie, is Saterdag in Helenvale in die Baaise noordelike gebiede doodgeskiet. Volgens kol. Priscilla Naidu, ’n polisiewoordvoerder, het Dillon Bezuidenhout (23) en sy girlfriend (21) omstreeks 01:40 van Hartebeestraat geloop toe twee mans wat aan hulle bekend is, hulle genader het. “Die twee mans het na bewering saam met die paartjie geloop tot in Blesbokstraat. Bezuidenhout is toe glo deur hulle op die grond gedruk en geskiet.” Bezuidenhout is dood nadat hy verskeie skietwonde opgedoen het. Beronice (28), sy suster, was kort ná die voorval op die toneel. Sy het geskok gesê: “Toe ek daar kom, het hy nog asemgehaal. Hy het op sy maag gelê en dit was donker, so ek kon nie sien of hy my gesien het nie.” Dillon se ma, Sharon Afrika (49), het gesê: “Ek was in die huis toe dit gebeur het. Ek het die skote gehoor vanaf die straat net anderkant ons huis. “Mense het my kom sê my kind lê daar, maar ek wou nie gaan kyk nie. My dogter het gegaan.” Aangevang Beronice het gesê om haar broer so te sien, was glad nie lekker nie. Afrika het ses ander kinders. Dillon was die derde oudste. Afrika het verder verduidelik: “Ek weet nie wat hy in die aande buite aangevang het nie, maar ek weet hy was ’n baie liefdevolle mens – almal sê so. “Ek voel op die oomblik baie seer, want ek het nie verwag my kind sou so sterf nie. “Hy het Vrydag, toe ek hom die laaste keer gesien het, ge-joke en vir my gesê: ‘Don’t be sad, be happy’.” Volgens Naidu is die motief vir die moord in dié stadium nog onbekend omdat die slagoffer nie ’n lid van ’n gang was nie. “Die verdagtes word verbind met die Boomshakas-bende en die provinsiale bende-eenheid ondersoek ’n saak van moord.” Naidu het verduidelik: “Vrydag omstreeks 15:00 het die nasionale ingrypingstaakspan ’n 15-jarige verdagte gearresteer ná ’n skietery in ’n gang tussen Deverell- en Leithweg. “Die verdagte is in Deverellweg gearresteer.” ’n Man (25) is in die been gewond en na die hospitaal geneem. Die verdagte sal na verwagting vandag op ’n aanklag van poging tot moord in die Port Elizabethse landdroshof verskyn.