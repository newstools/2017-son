’N VERMEENDE dikding van die onder­wêreld en sy makkers sal tot ná Nuwejaar in die mang sit. Eers dan sal hulle verneem of hul aansoek om borgtog goedgekeur is. Nafiz Modack, Colin Booysen‚ Ashley Fields‚ ­Jacques Cronjé en Carl ­Lackay het gister in die Kaapse landdroshof op aanklag van afpersing verskyn. Die hof was so vol dat nuuskieriges selfs buite saamgekoek het. Dié saak word as ’n hoëprofiel-affêre beskou. Dat polisiebeamptes die strate ge­patrolleer het, getuig ook daarvan. Die vyf beskuldigdes is verlede Vrydag in hegtenis geneem. Dit was nadat die ratte van die polisie se Ope­ration Combat teen hulle begin draai het. Genl.maj. Jeremy Vearey is die top cop in die ops-kamer. Vearey was ook teenwoordig terwyl die ondersoekbeampte in die saak, kol. Greg Kinnear, getuig het teen borgtog. Luidens hardnekkige gerugte is die beskuldigdes betrokke by misdade in die onderwêreld. Voordat die verhoor kon begin, was daar ’n argument tussen die staatsadvokaat Adiel Jansen en die regsverteenwoordiging van die vyf. Dit het gehandel oor wie eerste sy kant van die saak mag stel. Ná byna ’n uur daarvan is beslis dat Jansen sy eerste getuie, Kinnear, kon ontbied. Klaer Dit het uitgekom dat Modack en Booysen die sekuriteit van ’n restaurant in Granger Bay oorgeneem het. Booysen is die baby-broer van die vermeende dikding van die Sexy Boys-bende, Jerome “Donkie” Booysen. ’n Klaer het in ’n ver­klaring gesê ’n event in die restaurant is vir 4 November verlede jaar gereël. Maar voordat dit kon plaasvind, het Lackay die restaurant op 2 April ge­nader en aan die klaer gesê dat hulle die sekuriteit daarvan gaan oorneem. Die klaer was toe nie seker wat aangaan nie omdat dié verwikkeling nie met hom bespreek is nie. Kinnear het getuig dat die klaer gevrees het vir die lewe van sy personeel toe Lackay later met ’n konvooi voor die restaurant opgetrek het. Die klaer was reeds katvoet nadat hy berigte oor dié bedrywighede in koerant­berigte gelees het. Kinnear het gesê: “Hy het verwys na die dag toe ’n bouncer in Langstraat in die Kaapse middestad gelem is omdat die klubeienaar geweier het om protection-geld te betaal.” Volgens Kinnear was Modack betrokke by dié geval. Kinnear het ook verwys na ’n voorval verlede jaar waarin Booysen en Fields ’n uitval op ’n veiling in Parow veroorsaak het. Kinnear het getuig: “Die beskuldigdes was by meer voorvalle betrokke, en dit het die klaer bevrees gelaat. Gedwing “Ná tientalle vergaderings en foonoproepe het die klaer die eienaar van die restaurant probeer oorreed om die nuwe sekuriteits­reëlings te aanvaar. “Daar was ’n eis en hulle is gedwing om die aanbod te aanvaar.” Kinnear het gesê nadat Modack gearresteer is, het hy en sy makkers die klaer gereeld gekontak om hom te oorreed om die klagtes te laat vaar. Na ’n volle dag in die hof is die saak tot Dinsdag uitgestel. Dit is dus intussen mang-kos vir hulle in die government-­hotel.