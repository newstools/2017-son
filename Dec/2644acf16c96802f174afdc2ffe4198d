DIT gaan geduld en vlymskerp besluitneming verg van die Southern Kings om Edinburg vandag in die Nelson Mandelabaai-stadion te stuit. Die Kings het nou in twee agtereenvolgende wedstryde baie na aan hul eerste oorwinning in die Pro14-reeks gekom. Ongelukkig het geringe ­foute hulle dit in albei wedstryde ontneem. Die Kings se breier, Deon Davids, het ook reeds gesê dis nou net dié geringe foute wat in hul pad na ’n oorwinning staan. Edinburg is tans in die posisie om die uitspeelrondes van dié reeks te haal. Die Kings kan dus maar ’n fel stryd van die Skotse span verwag. Goeie nuus vir Davids is dat sy eerstekeuse-spelers op heelagter en vleuel albei fiks verklaar is vir die wedstryd. Daar was gister nog on­sekerheid oor Yaw Penxe en Anthony Volmink toe Davids sy span bekend gemaak het. Wedloop Dié twee spelers het Sondag teen die Scarlets lam boude opgedoen. Hulle was dus in ’n wedloop teen tyd om betyds te herstel vir die wedstryd vandag. Die Kings het gister ná druktyd bevestig dat Penxe (heelagter) en Volmink fiks is. Masixole Banda en Alshaun Bock sou hulle vervang het, maar sal heelwaarskynlik nou op die plaasvervangerbank wees. Ondanks die Kings se ongunstige uitslae bly Davids en sy span optimisties en wil hulle steeds verbeter. Davids meen: “Verskeie spelers het verbeter, asook die span sedert sy eerste wedstryd. “Dit verg nou net konsentrasie en harde werk van ons om daardie oorwinning te behaal.” As die Kings vasval teen Edinburg, sal dit hul tiende agtereenvolgende nederlaag van die Pro14-reeks wees.