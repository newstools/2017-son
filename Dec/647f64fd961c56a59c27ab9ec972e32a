DIE ministerie van samewerkende regering en tradisionele sake (Cogta) sê die Baaise Khoisan-stappers het nie die regte raamwerk gevolg toe hulle by die Uniegebou in Pretoria gaan kampeer het nie. Nou is hulle in die moeilikheid en moes ’n aand in die Sunnyside-polisiestasie deurbring. Legadima Leso, Cogta-woordvoerder, sê hulle moedig die Khoisan aan om binne die raamwerk en strukture te werk. “Die ministerie het kennis geneem van die onlangse besetting van die Uniegebou se tuin deur drie lede van die Khoisan-gemeenskap. Dié aksie is betreurenswaardig omdat daar beter meganismes is waarmee die kwessies uitgestryk kan word. “Die Grondwet van 1996 lui dat daar ’n omvattende raamwerk is vir die beskerming, handhawing en bevordering van die belange van alle Suid-Afrikaners. Dit sluit die Khoisan in. “Baie van die regte in die handves van regte is relevant vir die uitdrukking van identiteit in gemeenskappe deur die beoefening van hul kultuur, geloof, taal en opvoeding. “Talle regte is direk of indirek van toepassing op Khoisan-gemeenskappe.” Leso sê die Menseregtekommissie (SAMRK) se verslag van 1999 lui dat die regte van inheemse mense van Afrika nie toereikend aangeroer is soos sekere ander inheemse mense van Afrika nie. “Die regering bly in aanraking met talle belanghebbendes regoor die land in lyn met die Grondwet, wat tradisionele leierskap en die behoefte aan voortgesette erkenning van Afrika-gemeenskappe steun. “Khoisan-gemeenskappe en -leiers is egter nooit ingevolge wetgewing erken nie. Sedert die koms van ’n demokratiese stelsel is daar probeer om die situasie te verander.” Die stappers is nie net by Cogta in die sop nie, maar ook by die Nasionale Khoisan-raad (NKR). Dié raad verteenwoordig die Khoisan van die Griekwa-, San-, Kaapse Khoi-, Koranna- en Nama-stam. Cecil le Fleur, NKR-voorsitter, sê die kampeerders by die Uniegebou het nie ’n NKR-mandaat gehad om dit te doen nie. Hy sê ook niemand het met die NKR oor die planne gekommunikeer nie. Die regering sê hy’t veral aandag geskenk aan die akkommodasie en erkenning van die Khoisan.  Die regering werk steeds nou saam met die NKR as een liggaam waarmee hy skakel oor Khoisan-kwessies. Leso sê: “Die regering was betrokke by die ontwikkeling van die handves oor tradisionele en Khoisan-leierskap, wat onlangs deur die nasionale raad goedgekeur is. Dis nou by die nasionale raad van provinsies.   “Dié handves het die Khoisan-leiers en -gemeenskappe vir die eerste keer erken. Met so ’n sterk werkende verhouding tussen die NKR en regering, is dit be treurenswaardig dat ’n paar mense sonder ’n NKR-mandaat by die Uniegebou kampeer.”  Des van Rooyen, Cogta-minister, het ’n beroep op die stappers gedoen om die reëls na te kom. Hy sê die regering sal aanhou om alle mense te ondersteun, ook die Khoisan.