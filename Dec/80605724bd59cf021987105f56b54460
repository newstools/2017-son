DIE stad van Manchester is blou geverf en dis Manchester City wat die spogregte het. Dit was toe Pep Guardiola, bestuurder, se Cityzens hul aartsvyand, Manchester United, gister met 2-1 geklop het in ’n Premierliga-derby op Old Trafford. City moet egter sy jong belowende doelwagter, Ederson, bedank vir sy helde­dade laat in die tweede helfte.  Die Brasiliaan het twee uitstekende stukkies keerwerk uitgevoer om sy span se voorsprong te beskerm. Dit was nadat David Silva die besoekers in die eerste helfte die voortou gegee het. Marcus Rashford het egter die telling gelyk gemaak net voor rustyd toe hy netjies van binne die doelgebied afgerond het.  Nicolas Otamendi het die Red Devils se harte gebreek toe hy City weer laat voorloop het ná rustyd. City het met die sege sy posisie bo-aan die puntelys versterk met ’n voorsprong van 11 punte op United. – BBC