’N MENSLIKE hulpbronne-beampte van die Allandale-gevangenis in die Paarl lag ál die pad bank toe nadat daar bevind is sy is onregverdig afgedank. Die departement van korrektiewe dienste (DKD) moet nou meer as R260 000 aan haar opdok nadat sy meer as ’n jaar sonder pay moes tuis sit. Sy het ook haar werk teruggekry en moes Dinsdag amptelik haar werk hervat. Daar is ook beslis dat sy haar uitbetaling nie later as 23 Desember ontvang nie, anders sal daar van die 24ste rente bygevoeg word. Son is in besit van die hofdokumente wat hierdie bevel uiteensit. Die werker is laas jaar op 25 Oktober geskors nadat die DKD bevind het haar kwalifikasies is onwettig. Nadat sy die DKD hof toe gesleep het, is daar egter bevind haar kwalifikasies is inderdaad wettig. ’n Anonieme bron na aan die werker het aan Son gesê toe sy egter Dinsdag by die werk aanmeld, is sy weer weggejaag. Ondersoek Die bron sê hy weet nie wat die rede hiervoor is nie. Volgens die bron was die werker reeds ’n paar jaar by die DKD in diens toe die ondersoek teen haar begin het. Die bron vertel: “Hulle het skielik haar matrieksertifikaat en haar diploma se uitslae aangevra. Sy het van ’n ander plek gekom. Daar is toe na die area-kommissaris met die storie gegaan en sy glo alles wat daar vir haar gesê word. “Hulle het haar eers geskors en daarna sommer afgedank.” Volgens die bron wou sy nie die afdanking aanvaar nie, het sy daarteen geappelleer en het sy selfs ’n prokureur aangestel om te help. Daar is toe bevind dat sy onwettig afgedank is. Die bron sê hy is gelukkig sy het haar werk teruggekry. Hy sê: “Dis nou ’n lekker bonus vir haar voor Krismis. “Hulle moet sorg dat hulle haar voor Krismis uitbetaal.” Toe Son die werker kontak, het sy gesê sy is tans in gesprek met haar prokureur. Sy het later gesê alle navrae moet aan die DKD gerig word. Son het twee dae op Simphiwe Xako, nasionale woordvoerder vir korrektiewe dienste, gewag om op ’n medianavraag te reageer. Teen druktyd het Xako steeds nie gereageer nie en was sy selfoon af.