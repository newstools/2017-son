EERS het sy hoog en laag gesweer dat haar seun se onskuld bewys sal word. Maar nadat Nigel Plaatjies en sy oom Johannes Plaatjies Maandag in die Wes-Kaapse hooggeregshof skuldig bevind is aan die moord op die skrywer Winnie Rust, kap Nigel se ma, Lien, zip. Regter Elize Steyn het bevind dat Nigel en sy oom saamgespan het toe hulle Rust op 11 Mei 2016 in haar huis vermoor het.  Haar man, Manie, het op haar lyk afgekom. Die twee skuldiges sal op 5 Februarie gevonnis word. Nigel was ’n belowende atleet met ’n blink toekoms voor hom. ’n Toekoms wat Rust gehelp polish het. Nigel het Rust se huis gereeld besoek omdat sy ma vir dié se dogter gewerk het. Lien het sielsmoeg geklink toe Son op Sondag haar kort ná die skuldigbevinding van haar seun gekontak het. “Ek wil nie lelik wees nie, maar ek is moeg en het niks te sê nie.” Sy het toe die foon aan iemand anders gegee wat toe net “geen kommentaar” geblaf het voordat die oproep beëindig is. In Derde Laan in die Uitsig-woonbuurt in Wellington waar Rust gebly het, was dié straat doodstil. Geen lewe was te bespeur agter die hoë, geëlektrifiseerde hekke in dié fênsie buurt nie. “Almal is nou paranoid ná dit wat Nigel-hulle aangevang het,” het ’n tuinier gesê wat in die bloedige son kliphard aan die spit was.