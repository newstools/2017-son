’N FAMILIE van agt se Krismisplanne het Dinsdagoggend in rook opgegaan. Hoewel die gesin van Tafelsig, Mitchells Plain, die dood en lelike beserings vrygespring het, is hul huis en alles daarin verwoes. Volgens Charlene Williams het sy net ná 01:00 wakker geword weens die reuk van brandende plastiek en koper. “My wendyhuis was toe reeds in vlamme. Ek het net my kleinkind Jordan (5) gegryp en ons is net betyds uit die huis om die res van my familie, wat in die hoofhuis geslaap het, wakker te skree,” vertel Williams. Die wendy se vensterraam het op hul motor beland wat voor die deur gestaan het. Dit het heeltemal uitgebrand. Aangedryf deur die sterk suidooster het die vlamme ook die hoofhuis verswelg. Die huis behoort aan Cheryl Mackenzie (62). Haar 39-jarige dogter, Candice Conrad, sê hulle het net-net uit die huis gekom, want dit is binne minute verwoes. Die intensiteit van die vlamme was so erg dat die geyser ongeveer 15 m deur die lug getrek en net langs die bure se huis beland het. Hulle kon net toekyk hoe die vlamme hul woonplek van die afgelope 24 jaar verswelg het. Volgens Conrad het tikkoppe koper en plastiek gesmelt voordat hulle gaan slaap het. Sy sê dít is ’n gereelde ding. “Ons het al verskeie kere klagtes by die Metro en die polisie gaan lê, maar die tikkoppe kom elke keer net terug en doen dieselfde.” Ontferm Volgens Williams weet hulle nie waarheen om te gaan nie. “Ons klere, kos, meubels, identiteitsdokumente, motor, alles, is daarmee heen en dit net voor Kersfees,” sug sy. Die bure het hulle ontferm oor haar kleinkinders en het klere geskenk. Norman Adonis, die voorsitter van die gemeenskapspolisiëring-subforum vir Hyde Park, sê hulle doen alles moontlik om die familie by te staan. Hy doen ’n beroep op die breër gemeenskap en enige liefdadigheidsorganisasies wat klere, kos en tydelike huisvesting kan bied, om hom by 078 376 2297 te bel.