’N MAN (53) het gister in die landdroshof in Kaapstad verskyn nadat lede van die polisie se Operation Combat ’n vuurwapen en ammunisie in sy huis gevind het. Volgens kapt. FC van Wyk, ’n polisiewoordvoerder, is die man Sondag in ’n misdaadintelligensie-operasie in Kirstenbosch gearresteer.  “Ons lede het inligting ontvang dat vuurwapens by ’n huis in Summer Place gehou word. Hulle het toe ’n CPX-2 9 mm-vuurwapen en 115 rondes ammunisie in een van die kamers gevind. “Die huiseienaar kon nie verduidelik waar dit vandaan kom nie en is in hegtenis geneem.” Ses mense is in hegtenis geneem. Die vuurwapen was in ’n skoenboks in ’n kas weggesteek. Volgens inligting behoort die vuurwapen aan iemand wat tans in Namibië is, maar omdat dit nie in ’n kluis was nie, is daar op die vuurwapen beslag gelê.