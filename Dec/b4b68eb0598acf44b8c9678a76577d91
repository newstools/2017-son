’N SKOOLSEUN het byna sy oog verloor nadat ’n baksteen hom deur ’n oop treinvenster getref het. Abdul Gafoer Hendricks (16) van Tafelsig in Mitchells Plain se oog- en neusbeen is gebreek. Hy en vriende was twee weke gelede op ’n trein onderweg na die Kapteinsklip-treinstasie om strand toe te gaan. Volgens Abdul se ma, Faiza Jantjies (38), was hy in ’n koma. Faiza het gesê: “Ek het die tyding van my seun se beserings gekry toe ek uit die werk kom. “Hy is in ’n ambulans na die Mitchells Plain-daghospitaal geneem en is van daar na die Groote Schuur-hospitaal oorgeplaas. “Hy het baie bloed verloor en was amper dood. “Hy is Saterdag ontslaan, maar ek het hom Sondag na die Heideveld-daghospitaal gehaas. “Sy neus het weer begin bloei en hy was in verskriklike pyn. “Sy oogbank moet weer opgebou word en sy een oog is kleiner as die ander.” Abdul moet weer vroeg in Januarie by die hospitaal wees vir ’n operasie, vertel sy ma. Volgens Faiza het hulle nog nie ’n klag by die polisie ingedien nie.