RONDLOPERDIERE gaan hierdie feestyd opgelaai en geskut word deur vragmotors wat dié week oorhandig is tydens die Oos-Kaapse jaarlikse padveiligheid-bekendstelling in Mthatha. Pemmy Majodina, waarnemende LUR vir vervoer, het gedreig om die departement van justisie te vra om alle verkeersoortreders tot Januarie 2018 agter tralies te hou. Majodina het vee-eienaars met die oorhandiging van die vragmotors gewaarsku dat die regering nie na rondloper­diere kan omsien nie.  Sy en ander wetstoepassingsowerhede waarsku motoriste wat van ander provinsies kom om hul houding te verander voordat hulle dié feestyd op Oos-Kaapse paaie ry.  Die Oos-Kaapse polisiekommissaris, lt.genl. Liziwe Ntshinga, het gewaarsku dat die verkeers- en polisiebeamptes gereed is om elke dorp en pad dié feestyd “blou” te verf.  Volgens die vervoerdepartement het die Oos-Kaap ’n 20%-afname in padsterftes verlede jaar in die feestyd gehad.  Daar was altesame 211 sterftes vergeleke met die 265 sterftes in die provinsie die vorige jaar. Majodina sê 645 verkeersbeamptes gaan in die Oos-Kaap ontplooi word. Hulle sal ondersteun word deur nasionale verkeersbeamptes. Volgens haar gaan ’n mobiele toetsstasie opgerig word – veral op die R62- en N2-roete – waar baie ongelukke jaarliks voorkom. Majodina het gesê: “Ons gaan ’n punt daarvan maak dat ons sigbaar gaan wees op strategiese roetes. “Onpadwaardige voertuie gaan onmiddellik weggesleep word en hul eienaars gaan in hegtenis geneem word.” Mgwebi Msiya, ’n woordvoerder van die Oos-Kaapse Drankraad, het gesê hulle het verlede jaar reeds altesame 400 onwettige drankplekke oral in die Oos-Kaap gesluit.