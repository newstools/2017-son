JULIAN Brown, die vermeende perlemoenbaas, en sy twee medebeskuldigdes sal eers in die nuwe jaar weet of hul aansoek om ontslag suksesvol is. Die saak is gister in die Baaise hooggeregshof uitgestel omdat regter Mandela Makaula, wat die saak aanhoor, nie beskikbaar is nie. Brown (32) van Suideinde staan saam met Eugene Victor (33) van Noordeinde en Brandon Turner (38) van Westering tereg op 12 aanklagte. Dit sluit die onwettige besit van perlemoen in, ­asook bedrog, ­verval­sing, geldwassery, rampokkery en die oortreding van die ­Nasionale Padverkeerswet. Brown se lawyer, Alwyn Griebenow, het die hof gister versoek om ’n deel van Brown se borgtogvoorwaardes op te skort. Volgens Griebenow moet Brown ingevolge sy borgtogvoorwaardes Maandae, Woensdae en Vrydae by die polisiestasie aanmeld. Griebenow het die hof gevra om dié voorwaardes van 26 Desember tot 9 Januarie op te skort. Regter Irma Schoeman het die versoek toegestaan. Kort hierna het Paul Roelofse, wat namens Victor en Turner optree, aan die hof gesê Victor gaan vir die duur van sy huisarres by Motorway 34 in Sydenham wees en nie by die adres wat vroeër aan die hof verstrek is nie. Kort voordat Schoeman die hof verdaag het, het sy aan die verdediging gesê om toe te sien dat hul kliënte by hul volgende hofverskyning ordentlik geklee is. In sy aansoek om ontslag vroeër het adv. Terry Price, ’n lid van Brown se regspan, veral uitgevaar teen die beweerde ongeldige lasbriewe wat uitgereik is en oor lasbriewe skoonveld is. Volgens Price is ’n ongeldige lasbrief bekom om Brown se huis te deursoek. Hy het gesê nêrens op die lasbrief word Brown se naam of die offence genoem nie. Volgens Price word Brown nie eens ge-impli­cate in kapt. Kanna Swanepoel se affidavit toe hy vir die lasbrief aansoek gedoen het nie Hy het bygevoeg daar is absoluut niks in die affidavit wat die uitreik van ’n lasbrief regverdig nie. Volgens Price hou Brown vol hy is ’n informant en dit strook met die Whats­App-boodskappe tussen hom en Nicky Erasmus. Price het ook aangevoer daar is geen getuienis voor die hof dat Swanepoel by die direkteur van openbare vervolging in Grahamstad aansoek gedoen het vir die installering van kameras in die huis van Renier Ellerbeck – ’n 204-getuie – nie. Schoeman het die saak gister tot 31 Januarie uitgestel.  Adv. Martin le Roux is die staatsaanklaer in die saak. Die drie aangeklaagdes se borgtog is verleng.