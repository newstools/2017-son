TWEE gevalle van listeriose is in die Nelson Mandelabaai-metro aangemeld en dié persone is tans in kwarantyn. Listeriose is ’n bakteriële infeksie wat opgedoen kan word deur water- en kosinname. Dit kan lei tot meningitis, wat soms dodelik kan wees.  Daarom waarsku die Metro se openbare gesondheids­direktoraat inwoners nou om voorsorgmaatreëls te tref om te keer dat hulle besmet raak. “Twee gevalle van meningitis, wat verband hou met listeriose, is in die Metro aangetref. Die twee persone is tans in kwarantyn en hulle word gemonitor. “Dit situasie in die Metro is tans stabiel,” sê Kristoff Adelbert, personeelhoof in die burgemeesterskantoor. Hy sê hoewel die siekte voorkombaar en behandelbaar is, het die onlangse uitbraak tot ’n onbekende aantal gevalle, waarvan sommige noodlottig was, gelei.  Adelbert sê ook die regering voer tans ’n siektebeheeroperasie uit in samewerking met die Wêreldgesondheidsorganisasie (WGO) en die Nasionale Instituut vir Oordraagbare Siektes (Nios). “Alles moontlik word gedoen om te verseker dat die uitbraak in toom gehou word.  “Mense met ’n swakker immuunstelsel is veral vatbaar vir dié infeksie. Dit sluit in kinders, bejaardes, swanger vroue en mense wat besmet is met MIV/Vigs. “Simptome sluit in diarree, naarheid, maagpyn, koors, min energie en dehidrasie.”  Wenke om dit te voorkom: Kos wat nie gekook word nie, moet deeglik gewas word met skoon, lopende water.  Dié wat nie toegang tot skoon water het nie, moet die water eers kook voor gebruik.