HY HET net sy kind getugtig en toe word hy dik getik. Nou sit Jaco Wessels (35) van Uitenhage met vele steke op sy kop en sy oor. Die drama het Woensdagmiddag ontvou in Belmont Terrace in Sentraal, Port Elizabeth. “Ek en my seun, Ethan (4), was by die huis toe hy gesê het hy wil trein ry. Ons het toe treinstasie toe gegaan en gery tot in PE se middestad. Ons het toe die kar by sy ma se werk gaan haal en see toe gegaan en later teruggekom.” Later het die seun gesê hy soek sweets en hulle het toe na die winkeltjie in Belmont Terrace, deesdae bekend as Athol Fugard Terrace, geloop. “Die kind wou nóg sweets hê, maar ek het nee gesê omdat my geld ’n bietjie min was ná die dag saam met hom. “Dis tóé dat hy homself op die vloer neergooi en ’n tantrum gooi. Ek het hom twee houe met die plat hand op sy boude gegee,” vertel Jaco met sy kaalgeskeerde kop. Ewe skielik het daar ’n taxi langs hulle in die pad gestop en die guard het uitgespring met ’n soliede ysterpyp van ’n meter lank in sy hande. “Hy het op my geskree en gevra hoekom ek my kind aanrand. Ek het gevra ‘gaan jy my kind dissiplineer?’ en dit het hom seker kwaad gemaak. “Hy het my twee harde houe oor die kop gegee. Toe ek my gesig draai, het hy my nog ’n hou oor my oor gegee.  “Die bloed het oral gespat en my kind was histeries. Ek het toe my kind vasgehou om hom te beskerm en toe slaan hy my op die rug ook.” Volgens Jaco het die drywer alles sien gebeur. Die taxi het nog spesiaal reverse om die guard op te laai voordat hulle weggejaag het. Gelukkig het iemand die registrasienommer gesien en dit aan Jaco gegee. Mense het gou na die toneel gehaas om te kyk wat aangaan met die bebloede man. Jaco het toe na die Livingstone-hospitaal gegaan, waar ’n J88-vorm ingevul is. Hy het toe na die Humewood-polisiestasie gegaan om ’n saak oop te maak. Jaco was so omgekrap dat hy op alle sosiale media-platforms oor sy ervaring ge-post het. Baie mense het teruggekom na hom en op ’n manier het die eienaar van die taxi na vore gekom. “Ek sal graag wil help om die culprits te vang. Ek het my drywer gesê om polisiestasie toe te gaan om te help om die persoon te identifiseer,” sê die eienaar in ’n SMS aan Jaco. “Ek het gepraat met die man wat aangerand is. Ek is tans buite die stad en sal dit adresseer sodra ek terug is. Die drywer en die guardjie beweer dit was ’n passasier wat uit die van uitgespring het en dit gedoen het. Ons sal uitvind wat gebeur het,” sê die eienaar, wat anoniem wil bly. Kol. Priscilla Naidu, ’n polisiewoordvoerder, sê die polisie het met die drywer en die guard gepraat en hulle is gearresteer. Hulle sal môre in die hof verskyn op ’n aanklag van aanranding met die doel om ernstig te beseer.