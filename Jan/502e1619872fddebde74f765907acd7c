’N KIND het byna verdrink toe ’n pyp gebars en die water deur hul huis gestroom het. Dié waterpyp wat in die straat gebars het se impak was so erg dat die water dwarsdeur huise gegaan het en mense se hokkies oorstroom het. Hoewel ’n hele paar mense se huise oorstroom is, het Berenice Batties van Klipbokstraat in Scottsdene, Kraaifontein, byna haar dogtertjie (3) verloor. Volgens Batties was dit gister om en by 04:40 toe sy ontdek haar hokkie het oorstroom. Batties het vertel: “Ek, my kind en my boyfriend het op die grond geslaap. “Iets het net vir my gesê ‘skrik wakker’. “Toe ek ­wakker skrik, toe is die hele plek onder water. “My boyfriend het nog vir my ook gesê hy voel hy is nat. “Ek het gevoel hoe die water by my rug afloop. “Toe ek net weer sien, toe is sy onder die water. “Ek het my dogter vinnig uit die water gehaal. “Gelukkig het my ander twee kinders op die bed geslaap.” Batties sê sy was so geskok en het toe onmiddellik haar dogtertjie na haar antie se huis geneem. “Ek was nog sopnat toe ek haar neem. “Ek het nog my slaap­broekie aangehad.” Volgens Batties kon haar twee ander kinders nie skool toe gaan nie oor hul skool­klere en al hul nuwe skoolboeke nat was. ’n Moedelose Batties sê sy weet nie hoe sy nou gaan maak nie. “Al my goed het nat geword. “Al wat ek droog sal kan kry, is die komberse.” Batties sê dit is die Stad Kaapstad se skuld. Sy meen die waterpype is al “oud en vrot”. Tydens Son se besoek het daar ’n trok van die Stad Kaapstad én ’n bulldozer ­opgetrek. Hulle het dadelik weggespring om die gebarste pyp te herstel. 